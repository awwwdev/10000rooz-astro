---
title: "اشتباهات رایج و تأثیرگذار در انتخاب رشتهٔ کنکور سراسری"
id: "016"
dateUpdated: "2020-09-09"
datePublished: "2020-09-09"
categories:
  - "blog"
tags:
  - "choosing-a-major"
slug: "common-mistakes-in-choosing-college-major"
image: ""
description: "انتخاب رشته کنکور سراسری یکی از تصمیمات تاثیرگذار زندگی هر فرد است. چطور می‌توان از وقوع مشکلات احتمالی در انتخاب رشته دانشگاه جلوگیری کرد؟ در این مقاله به این سوال پاسخ می‌دهیم.
"
---

[انتخاب رشتهٔ کنکور سراسری](http://10000rooz.ir/choose-major) انتخابی مهم است، اما ممکن است استرس و فشارهای روانی، توصیه‌های اشتباه، عدم اطلاعات کافی و... باعث شوند انتخابی غیرهوشنمدانه انجام داده و تبعات منفی و سنگینی را تحمل کنید. در این مقاله، به بررسی رایج‌ترین اشتباهات در بحث انتخاب رشته می‌پردازیم تا بتوانید با شناخت درست آنها، از وقوعشان جلوگیری کنید.  

## چه رشته و دانشگاهی را انتخاب کنم؟

در این قسمت به اشتباهات رایجی می‌پردازیم که ممکن است در هنگام انتخاب رشته و دانشگاه گرفتار آن شوید. شما هم امکان دارد درگیر این مشکلات شوید، اگر:

### خودتان را خیلی کم می‌شناسید

پیش از هر انتخابی، لازم است ابتدا خودتان را به‌درستی بشناسید؛ به چه چیزهایی علاقه دارید؟ در چه زمینه‌هایی مستعد هستید؟ چه مهارت‌ها و توانایی‌هایی دارید؟ چه امکاناتی در دسترس شما هستند؟ [این نوشته](https://10000rooz.ir/blog/career-choosing-challenges/#know-yourself) می‌تواند در این زمینه به کمک شما بیاید.

### شناخت دقیقی از رشتهٔ مدنظرتان ندارید

گام بعدی، شناخت درست رشته است؛ چه دروسی در آن رشته، پایه و اساس به‌شمار می‌روند؟ برای موفقیت در این رشته، چه ویژگی‌های شخصیتی، مهارت‌ها و استعدادهایی لازم است؟

یکی از نکات مهمی که معمولاً داوطلبان به آن توجه نمی‌کنند گام‌های پیش رو در آن رشته است؛ این رشته در سطوح بعدی چه گرایش‌هایی دارد؟ به این گرایش‌ها علاقه دارید؟ امکانات لازم برای تحصیل در آن را دارید؟ آیا در شهر یا کشور شما، امکان تحصیل در مقاطع بعدی آن رشته وجود دارد؟ تحصیل در این رشته امکان مشغول شدن در چه کارهایی را برای شما فراهم می‌کند؟ آیا این مشاغل، موردعلاقهٔ شما هستند؟ آیا مشاغل روبه‌پیشرفتی هستند؟

### با دانشگاه هدفتان به‌صورت کامل آشنا نیستید

دانشگاه شما جایی است که به‌طور میانگین ۴ سال از عمر خود را در آن خواهید گذراند؛ بنابراین مهم است که آن را به‌درستی بشناسید. رتبه و جایگاه علمی دانشگاه مدنظر شما در کشور، منطقه یا جهان چطور است؟ چه اساتیدی در آنجا تدریس می‌کنند؟ موفقیت‌ها و افتخارات علمی آن دانشگاه در چه زمینه‌ای بوده است؟ آیا به موفقیت در یک رشتهٔ خاص شهرت دارد؟ کیفیت امکانات دانشگاه چقدر است؟ فرهنگ غالب حاکم بر دانشگاه چگونه است؟ چه مزایایی را برای دانشجویان خود در نظر می‌گیرد؟ باید چه مسافتی را از محل زندگی‌تان تا دانشگاه طی کنید؟ آیا به خوابگاه نیاز دارید؟

### از افراد متخصص کمک نگرفته و سرسری انتخاب رشته می‌کنید

انتخاب رشتهٔ کنکور سراسری، تصمیمی برای ۴ سال آیندهٔ شما و حتی فراتر از آن است و زمان، انرژی و سرمایهٔ زیادی را صرف خود خواهد کرد؛ بنابراین خوب است که برای چنین تصمیم مهمی، از کمک متخصصین و مؤسسات معتبر و مجاز استفاده کنید.

### با افراد غیرحرفه‌ای مشورت کرده، یا از دوستان صمیمی خود پیروی می‌کنید

پیش از انتخاب یک فرد برای مشاوره گرفتن، از خودتان بپرسید که آیا او در زمینهٔ مشاورهٔ موفق کنکور سابقه دارد، آیا تخصص او در مشاوره دادن به داوطلبان کنکور است و آیا دقیقاً شرایط و ویژگی‌های من را دارد و می‌تواند راهی که پیموده را به من نیز توصیه کند.

اگر فردی در رشتهٔ موردنظر شما درس می‌خواند، در آن فارغ‌التحصیل شده است یا از دانشگاه موردعلاقه‌تان پذیرش گرفته یا در آن تدریس می‌کند، به این معنا نیست که می‌تواند مشاوری مناسب برای شما باشد.

از طرفی، دنباله‌روی کورکورانه از دوستان صمیمی در چنین برههٔ تأثیرگزاری، می‌تواند تبعات منفی بسیاری به‌همراه داشته باشد. ویژگی‌های شخصیتی، علایق، استعدادها، مهارت‌ها و امکاناتی که دوستان شما دارند، با شما متفاوت است؛ بنابراین ممکن است مسیری که آنها را به موفقیت رسانده است برای ‌شما نتیجهٔ خوبی به بار نیاورد.

### تصمیمتان فقط براساس رتبه است

در انتخاب رشته، مهم‌ترین فاکتور، شما هستید و آنچه به آن علاقه دارید، در آن مستعدید و امکاناتش برای شما فراهم است. رتبهٔ کنکور شما هرگز تنها ملاک انتخاب رشته نیست.

برای مثال، ممکن است یک داوطلب با رتبهٔ کنکور دورقمی در رشتهٔ تجربی، این‌طور فکر کند که انتخاب اول او باید حتماً رشتهٔ پزشکی باشد. حالا اگر او به دروس رشتهٔ پزشکی علاقه نداشته باشد، ارزش‌هایی که برای هدف کاری خود در نظر دارد در رشتهٔ پزشکی محقق نشود، تمایلی به ساعت‌های طولانی کار سخت و مطالعهٔ سنگین نداشته باشد و... ، انتخاب پزشکی هرگز تصمیم مناسبی برای او نیست.

### تنها باتوجه‌به نمرات و درصدتان در دروسی خاص، انتخاب رشته می‌کنید

اگر فکر می‌کنید باید یکی از رشته‌های مرتبط به علوم ریاضی را انتخاب کنید چون درصد ریاضی کنکورتان بالا بوده، یا صرفاً به این علت که نمرات دبیرستان شما در رشتهٔ ریاضی همیشه قابل‌توجه بوده است، سخت در اشتباهید.

نمرات یا درصد بالا می‌تواند برای شما سرنخی باشد تا از طریق آن به استعداد و علاقهٔ خود برسید، اما برای انتخاب رشته کافی نیست.

### تقاضای بازار کار را در رشتهٔ موردنظرتان در نظر نمی‌گیرید

باید حواستان باشد که نه از این طرف بام بیفتید و نه از آن طرف. اگرچه علاقه و استعداد، ملاک مهمی در انتخاب رشته است، اما نهایتاً باید در نظر داشته باشید که درآمدزایی، یکی از اهداف مهم ورود به دنیای کار است؛ بنابراین پیش از انتخاب رشته، باید این نکته را بررس کنید که آیا رشته‌های موردنظر شما، در بازار کار جایگاهی دارند، ممکن است در آینده از بازار کنار بروند، تغییر کنند یا ماشینی شوند و روند پیشرفت رونق آنها در آینده صعودی خواهد بود یا نزولی. یک مشاور تحصیلی یا مشاور شغلی می‌تواند در این زمینه به‌خوبی به شما کمک کند.

### فقط به بازارکار و درآمدزایی رشته توجه دارید

بسیار مهم است که رشتهٔ شما در بازار کار تقاضا داشته باشد و پس از پایان تحصیل بتوانید وارد دنیای حرفه‌ای شوید. اما تکیه به این موضوع به‌عنوان تنها فاکتور برای تصمیم‌گیری، اشتباهی بسیار بزرگ است. اگر فقط براساس درآمدزایی و بازار کار، یک رشته را انتخاب کنید که با علایق و استعدادهای شما تطابقی ندارد، پس از مدتی فرسوده خواهید شد و سلامت روان و حتی سلامت جسم شما تحت تأثیر منفی این انتخاب اشتباه قرار می‌گیرد.

### دربارهٔ انتخاب رشته و پذیرش دانشگاه آزاد اسلامی دچار اشتباه شده‌اید

یکی از اشتباهات رایج در مورد انتخاب رشته و پذیرش دانشگاه آزاد، این است که برخی فکر می‌کنند از آنجایی که کنکور سراسری و آزاد با یکدیگر ادغام شده، بنابراین انتخاب رشتهٔ آنها هم با هم است. اما درحقیقت انتخاب رشتهٔ کنکور سراسری در [وب‌سایت رسمی سازمان سنجش](sanjesh.org) و انتخاب رشتهٔ دانشگاه آزاد در [وب‌سایت پذیرش دانشگاه آزاد اسلامی](azmoon.org) صورت می‌گیرد.

از طرفی، اگر هنگام ثبت‌نام برای کنکور، تمایلی به انتخاب دانشگاه آزاد نداشته‌‌اید، همچنان پس از اعلام رتبه‌های کنکور، می‌توانید به سایت دانشگاه آزاد مراجعه، هزینه‌ای را پرداخت کرده و انتخاب رشته کنید.

نکتهٔ مهم دیگر این است که حداکثر انتخاب‌های شما برای انتخاب رشته دانشگاه‌های دولتی، ۱۵۰ انتخاب است اما این میزان برای دانشگاه آزاد، ۱۰۰ انتخاب می‌باشد.

### اطلاعیه و تبصره‌های جدید سازمان سنجش را مطالعه نمی‌کنید

سازمان سنجش پیش از برگزاری کنکور تا زمان اعلام پذیرفته‌شدگان نهایی، اصلاحیه و اطلاعیه‌هایی را در وب‌سایت خود منتشر می‌کند. بسیار مهم است که این گزارشات را مطالعه کنید و در جریان قوانین و تبصره‌های جدید سازمان قرار بگیرید.

### در انتخاب رشته دچار وسواس شده‌اید

[انتخاب رشتهٔ کنکور سراسری،](http://10000rooz.ir/choose-major) انتخابی حساس و سرنوشت‌ساز است، اما می‌توان با تحقیقات لازم، کمک گرفتن از افراد مجرب و کسب اطلاعات کافی، انتخابی مناسب داشت. دقت بیش‌ازحد در این بازه و همچنین وسواس، علاوه بر ایجاد فشار روانی بسیار بر شما و اطرافیانتان، ممکن است تصمیمتان را نیز تحت تأثیر منفی خود قرار دهد. اگر استرس زیادی را تحمل می‌کنید و مدیریت آن برای شما دشوار است، از روان‌شناس و مشاور کمک بگیرید.

توجه داشته باشید که اگر پس از فارغ‌التحصیلی از رشتهٔ خود در مقطع کارشناسی، از آن رضایت نداشتید، می‌‌توانید کارشناسی ارشد خود را در هر رشته‌ای که به آن علاقه‌مندید، ادامه دهید؛ حتی اگر رشتهٔ تحصیلی مقطع کارشناسی شما با رشتهٔ مقطع کارشناسی ارشد متجانس نباشد.

### انتخابتان صرفاً احساسی و خالی از منطق است

ایجاد فشار بیش‌ازحد و غیرمنطقی از طرف اطرافیان، ممکن است باعث شود که از سر لجبازی یک رشته یا دانشگاه را انتخاب کنید. از طرفی، احتمال دارد فشار روانی و استرس، باعث شود نتوانید انتخابی منطقی داشته باشید. شاید رتبهٔ شما از آن چیزی که فکر می‌کردید پایین‌تر شده باشد و تصمیم بگیرید به‌کلی انتخاب رشته نکنید.

این تصمیمات، احساسی هستند و پس از مدتی، بی‌اعتباری و نادرستی آنها برای شما مشخص خواهد شد؛ پس بهتر است از کمک افراد مجرب و متخصص استفاده کرده، خودتان را در این بازه مدیریت کنید و تصمیمی مناسب بگیرید.

### به این امید انتخاب رشته می‌کنید که پس از مدتی، انتقالی بگیرید

ممکن است انتخاب رشتهٔ خود را به این امید انجام دهید که بعداً انتقالی خواهید گرفت. اما بهتر است بدانید که شرایط انتقالی گرفتن بسیار پیچیده، دشوار، زمان‌بر و پرهزینه است.

برای مثال، شما حق منتقل شدن از دوره‌های شبانه، غیرانتقاعی، خودگردان و پیام نور به دوره‌های روزانه را ندارید. برای گرفتن انتقالی باید حداقل یک ترم را در دانشگاه اولیه بگذرانید. اگر در کارنامهٔ انتخاب رشتهٔ شما، دانشگاه مبدأ جزء انتخاب‌های شما بوده و امکان قبولی در آن برای شما فراهم بوده است اما به سبب اولویت‌ها، آنجا قبول نشده‌اید، الزامی به پرداخت شهریه ندارید اما در غیر این صورت باید شهریهٔ معادل دورهٔ شبانهٔ آن دانشگاه را پرداخت کنید؛ حتی اگر دوره‌ای که به آن منتقل شده‌اید روزانه باشد.

### به این هدف انتخاب رشته می‌کنید که رشتهٔ موردعلاقه‌تان را در کنار آن به‌شکل موازی پیش ببرید

چند علت عمده برای دچار شدن به این باور غلط وجود دارد؛ یکی تصور اشتباه والدین از رشته‌های موردعلاقهٔ فرزند خود و اصرار بر اینکه در یک رشتهٔ مطمئن و آشنا مثل رشته‌های علوم پزشکی یا مهندسی تحصیل کند. دلیل دیگر می‌تواند عدم اطمینان از بازار کار رشتهٔ موردعلاقه باشد؛ در چنین حالتی شما تصمیم می‌گیرید که در دانشگاه یک رشتهٔ درآمدزا بخوانید و در کنار آن به علاقهٔ خود هم بپردازید. دلیل دیگر می‌تواند این باشد که ترس از کشته‌ شدن شور و اشتیاق و علاقه در سیستم ناقص و ناکارآمد آموزشی ایران، شما را وادار کند که از ادامه تحصیل در رشتهٔ موردعلاقه خود در دانشگاه صرف نظر کنید.

در علت اول، آگاهی دادن به خانواده و مراجعه به یک مشاور یا روان‌شناس می‌تواند کارآمد باشد.

در علت دوم، باید به این نکته توجه داشته باشید که امروزه بازار کار، اشباع شده است و رقابت سختی بر سر ورود به دنیای حرفه‌ای و موفقیت در تمامی رشته‌ها درگرفته است. البته ممکن است نوع و شدت این رقابت متغیر باشد و در بررسی این موضوع باید نگاهی واقع‌گرایانه داشته باشید؛ بنابراین باید میزان اشتیاق، مهارت، استعداد و امکانات خود را بسنجید. اگر شرایطی دارید که بتوانید با علاقه برای موفقیت در رشتهٔ موردعلاقه‌تان بجنگید، آن را انتخاب کرده و در غیر این صورت از آن صرف‌نظر کنید.

در علت سوم، توجه کنید که دانشگاه در سیستم آموزشی ایران، کارکرد آموزشی خود را تا حد زیادی از دست داده است؛ پس نباید توقع داشته باشید که هرآنچه در رشتهٔ خود لازم دارید، در دانشگاه به شما بیاموزند. از طرفی، یادگیری فنون و کسب مهارت معمولاً در محیطی فرای کلاس‌های دانشگاه محقق می‌شود. بااین‌وجود، دانشگاه همچنان راهی اساسی برای شبکه‌سازی و آشنا شدن با افراد مهم و متخصص است. شما در محیط دانشگاه با افرادی آشنا می‌شوید که می‌توانند در مسیر کسب اطلاعات، یادگیری فنون، انجام پروژه‌های مختلف، ورود به دنیای حرفه‌ای، اتصال به افراد بزرگ و... به شما کمک کنند. کارکرد شبکه‌سازی دانشگاه غیرقابل‌چشم‌پوشی است. از طرفی، اسم و اعتبار دانشگاه، برای شما برندی ایجاد می‌کند که به‌واسطهٔ آن می‌توانید فعالیت خود را با سرعت و سهولت بیشتری پیش ببرید. همچنین دانشگاه‌ها امکاناتی را به‌رایگان یا با هزینهٔ کم در اختیار شما قرار می‌دهد که افراد عادی به‌راحتی به آن دسترسی ندارند؛ مانند آرشیوی غنی از کتاب‌ها و پایان‌نامه‌ها، آزمایشگاه‌های مجهز، شرکت در دوره‌های حرفه‌ای و... .

باید با خودتان روراست باشید. دانشگاه از شما زمان، انرژی و هزینهٔ زیادی می‌گیرد؛ خصوصاً اگر بخواهید در کنار درس خود، مشغول کار نیز بشوید. در کنار همهٔ اینها، یادگیری جدی یک مهارت به تمرین زیاد، مطالعه، شرکت در کلاس، تفکر، خرید ابزار، تعامل با افراد مختلف و... نیاز دارد؛ پس خوب است علاقهٔ خود را به دقت ارزیابی کنید؛ آیا این علاقه برای شما جدی است؟ می‌خواهید در آن به تسلط و درآمدزایی برسید؟ پس علاقه‌تان را به رشتهٔ دانشگاهی‌تان تبدیل کنید. اما اگر این علاقه صرفاً در حد یک سرگرمی است، پس به هزینه، تمرین، زمان و انرژی زیادی نیاز ندارد و می‌توان آن را موازی با دانشگاه پیش برد.

### تفاوت دورهٔ تحصیلی روزانه، شبانه، نوبت دوم، غیرانتفاعی، خودگردان، بین‌الملل و پیام نور را نمی‌دانید

به‌طورکلی، دانشگاه‌های سطح کشور، در پنج سطح به دانشجویان خدمت ارائه می‌کنند.

در **دورهٔ روزانه**، نیازی به پرداخت شهریه ندارید اما شرایط تعهد خدمت اجباری شامل حال شما می‌شود.

تعهد خدمت، ارائهٔ خدمات رایگان از طرف دانشجویان به مردم است در قبال تحصیل رایگانی که در دانشگاه‌های دولتی و دورهٔ تحصیلی روزانهٔ خود داشته‌اند.

در **دورهٔ شبانه یا نوبت دوم**، دانشجویان باید باتوجه‌به مصوبهٔ دانشگاه موردنظر خود، شهریه پرداخت کنند. به علت پرداخت شهریه، دانشجویان دورهٔ شبانه یا نوبت دوم، شامل تعهد خدمت نمی‌شوند. دانشجویان دورهٔ روزانه و شبانه، در برخورداری از امکانات آموزشی، وام‌های دانشجویی، چارت‌های درسی و زمان و مکان برگزاری کلاس‌ها هیچ تفاوتی با هم ندارد. البته ممکن است دانشجویان شبانه در استفاده از خوابگاه‌های دولتی دانشگاه‌، با محدودیت‌هایی روبه‌رو باشند.

**پردیس‌های خودگردان یا بین‌الملل**، یکی دیگر از انواع خدمات تحصیلی به‌شمار می‌روند. در این دانشگاه‌ها، دانشجو باید شهریه پرداخت کند و از تعهد خدمت معاف خواهد بود.

دانشگاه‌های **غیرانتفاعی** و **پیام نور** هم شرایطی مشابه پردیس‌های خودگردان دارند.

### به سهمیه‌ها، مزایایی که دارند و تعهداتی که ایجاد می‌کنند آگاه نیستید

سهمیه‌های کنکور سراسری، مزایا و گاهی تعهداتی را با خود به‌همراه دارند؛ برای مثال، داوطلبی که در مناطق محروم ساکن است، می‌تواند با استفاده از سهمیهٔ داوطلبین بومی، امکان قبولی خود را افزایش دهد؛ اما باید به این نکته نیز توجه داشته باشد که تحصیل با استفاده از این سهمیه، دو برابر مدت‌زمان تحصیل، تعهد خدمت در مناطق محروم را به‌همراه دارد.

## چطور در وب‌سایت سازمان سنجش انتخاب رشته کنم؟

اشتباهات رایجی که در این قسمت به آنها می‌پردازیم، بیشتر مربوط به سهل‌انگاری داوطلب، مشکلات فنی یا آشنا نبودن با سازوکار انتخاب رشته در وب‌سایت سازمان سنجش است. این مشکلات می‌توانند برای شما دردسرساز شوند، اگر:

### لیست رشته‌ها را به‌اشتباه اولویت‌بندی کرده‌اید

تصور اشتباه بسیاری از داوطلبان این است که لیست انتخاب رشته باید شامل رشته و دانشگاه‌هایی باشد که احتمال قبولی در آنها بالاست؛ درحالی‌که ملاک شما برای اولویت‌بندی رشته‌ها در لیست انتخاب رشته، باید در ابتدا علاقهٔ شما باشد، سپس شهریهٔ احتمالی‌ای که باید برای آن دانشگاه و رشته پرداخت کنید، کیفیتی که آن رشته و دانشگاه دارد، مسافتی که باید طی کنید و… . اشتباه در اولویت‌بندی رشته‌های انتخابی، یکی از اشتباهات رایج در انتخاب رشتهٔ دانشگاه است.

شما برای انتخاب رشتهٔ کنکور سراسری ۱۵۰ انتخاب دارید که هیچ‌یک از انتخاب‌های شما، محدودیتی برای انتخاب دیگرتان به وجود نمی‌آورد و به ترتیب، اولین کد رشته‌ای که ظرفیت خالی داشته باشد، شما را قبول خواهد کرد.

علاقه و امکانات خود را در صدر قرار دهید و اولویت‌بندی کنید. اگر اولویت اول تا دهم را قبول نشوید، ضرری ندارد.

به این نکته توجه کنید که اگر شما رشته‌ای را انتخاب کرده و پس از اعلام نتایج نهایی، در آن قبول شوید، اما به دلایل مختلف، از آن انصراف دهید، باید مبلغی را پرداخت کرده و همچنین از انتخاب دانشگاه‌های روزانه در کنکور سال بعد محروم خواهید شد. نکات، شرایط و استثناهای انصراف و شرکت مجدد در کنکور را می‌توانید از [اینجا](https://iranmoshavere.com/%D8%A7%D9%86%D8%B5%D8%B1%D8%A7%D9%81-%D8%A7%D8%B2-%D8%AA%D8%AD%D8%B5%DB%8C%D9%84-%D9%88-%D8%B4%D8%B1%DA%A9%D8%AA-%D9%85%D8%AC%D8%AF%D8%AF-%DA%A9%D9%86%DA%A9%D9%88%D8%B1/) بخوانید.

### به مقطع تحصیلی دقت نکرده‌اید

ممکن است عجیب به نظر برسد، اما یکی از رایج‌ترین اشتباهات در انتخاب رشته میان داوطلبین کنکور سراسری، بی‌توجهی به مقطع تحصیلی است؛ بنابراین حتماً توجه کنید که کد رشته‌ای که وارد می‌کنید، مربوط به چه مقطعی است (کاردانی، کارشناسی پیوسته، کارشناسی ناپیوسته، کارشناسی ارشد و...).

### به شهری که دانشگاه در آن قرار دارد توجه ندارید

حتماً توجه کنید که دانشگاه موردنظر شما در چه شهری قرار دارد. ممکن است تشابهات اسمی باعث شود در مورد مکان دانشگاه دچار سوء برداشت شوید.

### به محل قرارگیری پردیس دانشگاه‌ها بی‌توجهید

برای مثال، دانشگاه صنعتی امیرکبیر، خود در تهران قرار دارد اما یکی از پردیس‌های آن در جنوب کشور واقع شده است. همچنین دانشگاه تهران که پردیسی بین‌الملل در جزیرهٔ کیش دارد یا پردیس کشاورزی و منابع طبیعی دانشگاه تهران که در کرج واقع شده است.

پس توجه داشته باشید که پردیس انتخابی شما کجاست یا دانشکدهٔ رشتهٔ موردنظر شما کجا قرار دارد.

### شهریه‌دار بودن یا نبودن رشته و دانشگاه را بررسی نکرده‌اید

برای مثال، برخی از داوطلبان به‌اشتباه تصور می‌کنند که شرکت در دورهٔ شبانهٔ یک دانشگاه دولتی یا انتخاب یکی از پردیس‌های این دانشگاه، هزینه‌ای برای آنها در پی ندارد؛ مثلاً دانشگاه تهران یک دانشگاه دولتی‌ست اما پردیس کیش این دانشگاه، یک پردیس خودگردان بوده و ممکن است هزینه‌ٔ آن از دانشگاه آزاد هم به‌مراتب بیشتر باشد.

### به ظرفیت پذیرش رشتهٔ موردنظرتان دقت نکرده‌اید

خصوصاً توجه به ظرفیت مشخص‌شده برای داوطلبین خانم و داوطلبین آقا، نکته‌ای مهم و اساسی است.

### کد رشته را با بی‌دقتی وارد می‌کنید

پس از وارد کردن کد موردنظر توسط شما، رشته و دانشگاه متناظر با آن کد، برای شما نمایش داده می‌شود. اما همچنان لازم است که چندین بار کدهایی که در سایت وارد کرده‌اید را بررسی کرده و آنها را با فرمی که از قبل پیش‌نویس کرده بودید، تطبیق دهید. این کار در عین بدیهی بودن، بسیار مهم است و در صورت انتخاب رشتهٔ اشتباه، بعداً امکان اصلاح آن وجود ندارد.

### به مشکلات فنی احتمالی توجهی ندارید

توجه کنید که برای روز انتخاب رشته، به اینترنت پرسرعت دسترسی داشته باشید. بهتر است انتخاب رشته را با دستگاه خودتان انجام دهید؛ چراکه به زیروبم آن آشنا هستید و در صورت بروز مشکل، بهتر می‌توانید آن را مدیریت کنید. لپ‌تاپ یا کامپیوتر شخصی گزینه‌های بهتری نسبت به تلفن‌همراه و تبلت هستند. اگر در حین انتخاب رشته با مشکلی مثل قطعی برق مواجه شدید و نتوانستید کد رهگیری دریافت کنید، انتخاب رشتهٔ شما قطعی نشده و باید مجدداً به سایت سازمان سنجش مراجعه کرده و انتخاب رشته کنید.

### انتخاب رشته را به آخرین روز موکول کرده‌اید

در روزهای پایانی بازهٔ انتخاب رشته، ترافیک سایت سازمان سنجش افزایش پیدا می‌کند و ممکن است به مشکل بربخورید. از طرفی، اگر در روزهای ابتدایی برای انتخاب رشته اقدام کنید و خطا یا مشکلی به وجود بیاید، زمان کافی برای درک و حل آن دارید؛ بنابراین بهتر است کار خود را به دقیقهٔ نود موکول نکنید!

## راهی برای جبران اشتباهات وجود دارد؟

ممکن است با وجود دقت و تمرکز بالا، باز هم دچار اشتباه شوید. آیا راهی برای اصلاح انتخاب رشتهٔ دانشگاه وجود دارد؟ در چنین مواقعی، سازمان سنجش راهی را پیش روی شما گذاشته است تا مشکل خود را توضیح داده و امیدوار باشید که آن را برطرف کنند. برای این منظور، به [سایت سازمان سنجش](http://www.sanjesh.org/) بروید.

از قسمتی که در تصویر شمارهٔ ۱ مشخص شده، وارد سیستم پاسخ‌گویی شوید.

![انتخاب رشته کنکور سراسری
ثبت درخواست بررسی در سایت سازمان سنجش](https://10000rooz.ir/wp-content/uploads/2020/09/Choosing-College-Major-1-1.jpg)

تصویر شمارهٔ ۱ - ورود به سیستم پاسخ‌گویی

اگر حساب کاربری ندارید، یک حساب بسازید؛ در غیر این صورت به حساب خود متصل شوید.

![انتخاب رشته کنکور سراسری
ثبت درخواست بررسی در سایت سازمان سنجش](https://10000rooz.ir/wp-content/uploads/2020/09/Choosing-College-Major-2.jpg)

تصویر شمارهٔ ۲ - ورود به حساب کاربری

در قسمت درخواست جدید، درخواست بررسی خود را ثبت کنید.

![انتخاب رشته کنکور سراسری
ثبت درخواست بررسی در سایت سازمان سنجش](https://10000rooz.ir/wp-content/uploads/2020/09/Choosing-College-Major-3.jpg)

تصویر شمارهٔ ۳ - ثبت درخواست جدید

نوع آزمون و سال آن را انتخاب کرده و جست‌وجو را بزنید.

![انتخاب رشته کنکور سراسری
ثبت درخواست بررسی در سایت سازمان سنجش](https://10000rooz.ir/wp-content/uploads/2020/09/Choosing-College-Major-4-1.jpg)

تصویر شمارهٔ ۴ - انتخاب نوع آزمون

![انتخاب رشته کنکور سراسری
ثبت درخواست بررسی در سایت سازمان سنجش](https://10000rooz.ir/wp-content/uploads/2020/09/Choosing-College-Major-5-1.jpg)

تصویر شمارهٔ ۵ - انتخاب سال آزمون

از جدول ظاهرشده، حیطهٔ مشکل خود را انتخاب کنید.

![انتخاب رشته کنکور سراسری
ثبت درخواست بررسی در سایت سازمان سنجش](https://10000rooz.ir/wp-content/uploads/2020/09/Choosing-College-Major-6.jpg)

تصویر شمارهٔ ۶ - انتخاب حیطهٔ مشکل

در صفحهٔ جدید، نوع مشکل خود را انتخاب کرده و درخواستتان را بنویسید.

![انتخاب رشته کنکور سراسری
ثبت درخواست بررسی در سایت سازمان سنجش](https://10000rooz.ir/wp-content/uploads/2020/09/Choosing-College-Major-7.jpg)

تصویر شماره 7 - انتخاب نوع مشکل و نوشتن درخواست بررسی

## جمع‌بندی

درنهایت سعی کنید اطلاعات خود را به‌روز نگه دارید، تحقیق کنید، از افراد متخصص و مؤسسات معتبر کمک بگیرید و نگاهی همه‌جانبه به انتخاب‌های خود بیندازید. اکنون که با رایج‌ترین و پرتکرارترین اشتباهات انتخاب رشتهٔ کنکور آشنا شده‌اید، می‌توانید انتخابی هوشمندانه‌تر داشته باشید.
