---
title: "تفاوت میان رزومه، CV، پورتفولیو، کاوِر لِتِر، اپلیکیشن فرم و SOP چیست؟"
id: "047"
dateUpdated: "2020-11-12"
datePublished: "2020-11-12"
categories:
  - "blog"
tags:
  - "resume"
  - "job-search"
slug: "resume-vs-cv"
image: ""
description: "در فرایند رایج جست‌وجوی شغل، حتماً به یک&nbsp;رزومهٔ حرفه‌ای&nbsp;نیاز دارید. ولی ممکن است در کنار رزومه، به مدارک دیگری هم نیاز پیدا کنید و وجود آنها برای شما گیج‌کننده باشد؛ اسنادی مانند&nbsp;CV، پورتفولیو، توصیه‌نامه، نامهٔ روکش، انگیزه‌نامه، پروفایل لینکدین و اپلیکیشن فرم. ازآنجایی‌که تنظیم و تهیهٔ هریک از این مدارک، انرژی و زمان زیادی را
"
---

در فرایند رایج جست‌وجوی شغل، حتماً به یک [رزومهٔ حرفه‌ای](https://10000rooz.ir/blog/resume-writing/) نیاز دارید. ولی ممکن است در کنار رزومه، به مدارک دیگری هم نیاز پیدا کنید و وجود آنها برای شما گیج‌کننده باشد؛ اسنادی مانند CV، پورتفولیو، توصیه‌نامه، نامهٔ روکش، انگیزه‌نامه، پروفایل لینکدین و اپلیکیشن فرم. ازآنجایی‌که تنظیم و تهیهٔ هریک از این مدارک، انرژی و زمان زیادی را از شما می‌گیرد، باید بدانید که چه زمانی و در چه شرایطی به هریک نیاز دارید؛ چون معمولاً به همهٔ آنها نیاز پیدا نمی‌کنید. 
در این مطلب، دربارهٔ این اسناد، کاربردشان و تفاوت آنها با رزومه توضیح داده‌ایم.

## **تفاوت رزومه و اپلیکیشن فرم (Application Form)** 

اپلیکیشن فرم یا فرم ثبت درخواست کار به منظور ثبت اطلاعات متقاضیان آن فرصت کاری تهیه می‌شود. این فرم، توسط کارفرما طراحی شده و موضوعاتی را بررسی می‌کند که او مایل است دربارهٔ داوطلبان بداند. اطلاعات این فرم به همراه اطلاعات رزومه، برای تصمیم‌گیری کارفرما استفاده می‌شود.

ممکن است این فرم به شکل آنلاین در دسترس تمام متقاضیان قرار بگیرد، فقط برای کسانی که در مرحلهٔ اول رزومه‌شان پذیرفته شده است ارسال شود یا به‌صورت چاپی و قبل از جلسهٔ مصاحبه، به متقاضی داده شود. 

فرم درخواست کار توسط شرکت طراحی می‌شود اما رزومه را خود فرد می‌نویسد؛ بنابراین او آزاد است که قالبی را برای رزومهٔ خود انتخاب کند که به شکلی مطلوب، معرف او، ویژگی‌ها و دستاوردهایش است.

هرگز از فرم ثبت درخواست کار، به‌جای رزومه استفاده نکنید؛ چون بهترین ساختار برای معرفی شما نیست، ظاهری حرفه‌ای ندارد و به‌راحتی توسط فردی که آن را بررسی می‌کند، قابل تشخیص است. 

## **تفاوت رزومه و نامهٔ روکش (Cover Letter)** 

نامهٔ روکش یا کاوِر لِتِر، از دیگر اسنادی‌ست که ممکن است همراه با رزومه، برای کارفرما ارسال شود. 

نامهٔ روکش، یک «نامه» است که به کارفرمای شما توضیح می‌دهد که چرا شما برای این شغل مناسب هستید و چرا انتخاب کردن شما، به سود سازمان تمام خواهد شد. اگرچه شما در رزومه هم دربارهٔ سوابق کاری، مهارت‌ها و دستاوردهای مرتبط خود با آن فرصت شغلی صحبت می‌کنید، اما نامهٔ روکش به شما فرصتی می‌دهد تا از ساختار خشک و لیست‌مانند رزومه خارج شده و به شکلی کیفی به معرفی خود بپردازید. نامهٔ روکش، راهی برای تأکید کردن روی ویژگی‌های برجستهٔ شماست که ارتباط زیادی با آن سمت شغلی دارد. 

نامهٔ روکش، به شکلی انحصاری برای هر کارفرما و سازمان تدوین می‌شود؛ بنابراین در آن به سمت شغلی، نام شرکت و اطلاعاتی از این دست اشاره کنید. می‌توانید بنویسید که چرا برای انجام این شغل، فرد مناسبی هستید و چرا به کار کردن در این شرکت خاص، و نه شرکت‌های مشابه، علاقه‌مندید. 

ازآنجایی‌که نامهٔ روکش برای هر فرصت شغلی به شکل جداگانه تنظیم می‌شود، زمان و انرژی زیادی می‌برد. برای همین نوشتن یا ننوشتن آن بستگی به این دارد که گرفتن آن فرصت شغلی، چقدر برای شما مهم است. البته ممکن است خود کارفرما در آگهی، علاوه بر رزومه، از شما بخواهد که یک نامهٔ روکش نیز ارسال کنید.  

محتوای نامهٔ روکش، یک نسخهٔ کپی شده از رزومه نیست؛ بلکه راهی برای برجسته کردن اطلاعات مهم، تحت‌تأثیر قرار دادن تیم جذب و استخدام و تکمیل رزومه است. 

البته همچنان بین جزئی بودن محتوای نامهٔ روکش یا مختصر بودن آن، اختلاف نظر وجود دارد.

در فضای کاری و حرفه‌ای ایران و در روند [جست‌وجوی شغل](http://10000rooz.ir/get-a-job)، تدوین و ارسال نامهٔ روکش چندان مرسوم نیست؛ بنابراین استفاده نکردن از آن، احتمالاً باعث حذف رزومهٔ شما نمی‌شود و بر دیدگاه کارفرما نسبت به شما تأثیر منفی نمی‌گذارد. البته که استفاده از آن ممکن است شانس شما برای انتخاب شدن را افزایش دهد. این درحالی است که در بازار کار سایر کشورها، ممکن است تنها به علت قوی نبودن نامهٔ روکش، رزومهٔ شما به‌کلی حذف شود.

## **تفاوت رزومه و پورتفولیو (Portfolio)** 

پورتفولیو، در لغت به معنای «سبد» است، در زمینه‌های هنری و رشته‌های خلاق، مثل طراحی گرافیک، تصویرسازی، فیلم‌سازی و… کاربرد دارد و مجموعه‌ای از نمونه‌کارهای فرد است. پورتفولیو، راهی برای اثبات میزان مهارت فرد از طریق نشان دادن نتایج کارهای قبلی به کارفرماست. شما از طریق رزومه، به سوابق خود و مسئولیت‌هایی که به شما سپرده شده است اشاره می‌کنید و در پورتفولیو نشان می‌دهید که چقدر در انجام آن مسئولیت‌ها موفق بوده‌اید. 

می‌توانید پورتفولیوی خود را به شکل یک فایل جدا همراه با رزومه ارسال کنید؛ خصوصاً اگر کارفرما در فیلدهایی جداگانه از شما نمونه‌کار خواسته باشد. در غیر این صورت بهتر است فایل پورتفولیو را با رزومه ادغام کنید و تحت عنوان یک فایل ارسال کنید تا کارفرما آن را گم نکند. گاهی هم ممکن است فرد تصمیم بگیرد که چند پروژهٔ گزینش‌شده و قوی از پورتفولیوی خود را در رزومه گذاشته و برای دیدن باقی آن، یک لینک ارجاعی قرار دهد. 

اگر پورتفولیوی شما آنلاین است، به گذاشتن یک لینک در رزومه اکتفا نکنید؛ این تصمیم معمولاً کارساز نیست؛ چراکه ممکن است فردی که رزومهٔ شما را بررسی می‌کند، فراموش کند که پورتفولیوی شما را در آن لینک ببیند و در این صورت هیچ‌یک از نمونه‌کارهای شما مشاهده نمی‌شود. از پورتفولیوی خود یک خروجی آفلاین بگیرید و آن را همراه با رزومه یا به شکل ادغام‌شده با رزومهٔ خود ارسال کنید. 

## **تفاوت رزومه و پروفایل لینکدین** 

محتوای پروفایل لینکدین با محتوای رزومه، اشتراکات زیادی دارد، با این تفاوت که بخش summary لینکدین، کمی صمیمی‌تر، روان‌تر و با حالتی داستانی نوشته می‌شود. 

اگر پروفایل لینکدین شما کامل است و می‌خواهید رزومه‌تان را به زبان انگلیسی بنویسید، می‌توانید در نوشتن رزومه از آن کمک بگیرید. به این منظور، می‌توانید از امکاناتی که لینکدین برای ساخت رزومه ایجاد کرده است، استفاده کرده و رزومه‌تان را بسازید.  

![](https://10000rooz.ir/wp-content/uploads/2020/11/LinkedIn-resume-builder-1.jpg)

تصویری از فضای رزومه‌ساز لینکدین 

![](https://10000rooz.ir/wp-content/uploads/2020/11/LinkedIn-resume-builder-2.jpg)

تصویری از فضای رزومه‌ساز لینکدین 

روش دیگر این است که قسمت «خلاصه» را با زبانی رسمی بازنویسی کرده و سایر اطلاعات را عیناً کپی، و در یک قالب مناسب رزومه، پِیْست کنید. 

## **تفاوت رزومه و** **CV** 

CV مخفف Curriculum Vitae، به معنای مختصری از تاریخچهٔ زندگی است. تفاوت رزومه با CV در حجم، محتوا و هدف تهیهٔ آنهاست. البته معمولاً این دو واژه برابر تلقی می‌شوند، اما خوب است که تفاوت آنها را بدانید. 

رزومه بیشتر به منظور استفاده در محیط کاری و درخواست دادن برای یک شغل استفاده می‌شود، اما   CV  بیشتر در محیط آکادمیک و برای اهداف پژوهشی مانند دریافت بورسیهٔ تحصیلی مورداستفاده قرار می‌گیرد. 

رزومه در حالت مطلوب یک یا دو صفحه است، اما CV بسته به موقعیت، ممکن است تا ۱۰ صفحه یا بیشتر هم باشد. 

در رزومه، به شکلی کاملاً خلاصه، تنها به مهارت‌ها، سوابق و دستاوردهایی اشاره می‌شود که به موقعیت شغلی‌ای که فرد برای آن اقدام کرده، ارتباط دارد، اما در CV جزئیات بیشتر است و تمام دستاوردها‌، مهارت‌ها، سوابق و… نوشته می‌شود، فارغ از اینکه این سوابق و اطلاعات، در حوزهٔ کاری که برای آن درخواست می‌دهند هستند یا به مشاغل حوزهٔ دیگری مربوط‌اند. از طرفی رزومه به‌واسطهٔ هدفش، بیشتر بر سوابق کاری تمرکز دارد، اما CV بیشتر به سوابق پژوهشی و آکادمیک توجه می‌کند. 

## **تفاوت رزومه و** **SOP** 

انگیزه‌نامه، بیانیهٔ اهداف، SOP یا Statement of Purpose به نامه‌ای گفته می‌شود که در آن، انگیزه‌تان را از درخواست دادن برای آن جایگاه، بیان می‌کنید. 

محتوای انگیزه‌نامه و نامهٔ روکش خیلی شبیه به یکدیگر است، اما انگیزه‌نامه معمولاً برای درخواست موقعیت‌های آکادمیک مثل درخواست برای تحصیل در مقطع کارشناسی ارشد یا دکتری یا درخواست برای هیئت علمی شدن استفاده می‌شود، درحالی‌که نامهٔ روکش بیشتر برای درخواست‌های شغلی و محیط کسب‌وکار کاربرد دارد. 

در نامهٔ روکش، تمرکز شما بر این موضوع است که کارفرما را قانع کنید که برای آن سمت شغلی خاص، گزینهٔ مناسبی هستید. در انگیزه‌نامه، تلاش بر این است که مسئولین آکادمیک را قانع کنید که چرا برای انتخاب آن رشته، تجربهٔ دانشگاهی و... شایسته هستید. 

در انگیزه‌نامه، فرد از خود و انگیزه‌اش از درخواست دادن برای آن تجربهٔ آکادمیک صحبت می‌کند؛ چرا می‌خواهد در این دانشگاه یا این رشته درس بخواند، چه چیزی او را جذب این رشته و دانشگاه کرده است و تصمیم دارد پس از پایان تحصیل، چه کاری را ادامه دهد، چه تجربه‌ای در این زمینه داشته‌ است و… . 

## **تفاوت رزومه و توصیه‌نامه (Recommendation Letter)** 

توصیه‌نامه، نامه‌ای از سمت کارفرمای قبلی شماست. متنی مبنی بر اینکه شما در بازهٔ زمانی فلان در سمت بهمان در آن سازمان مشغول به کار بوده، کارفرمای شما از کارتان راضی بوده است و شما را به دیگران توصیه می‌کند. 

در فضای کاری ایران، توصیه‌نامه زیاد کاربرد ندارد. به‌جای آن بهتر است از مدیرتان بخواهید به‌طور مختصر شما را در صفحهٔ لینکدین [توصیه](https://10000rooz.ir/blog/how-to-write-a-professional-linkedin/#recommendation) کند و تجربهٔ خودش را از همکاری با شما شرح دهد.

## جمع‌بندی

در این مطلب، تفاوت رزومه را با سایر اسناد مشابه آن توضیح دادیم و به این پرداختیم که هرکدام به چه منظوری و در چه زمانی کاربرد دارند. کیفیت این اسناد در کنار روشی که برای جست‌وجوی شغل انتخاب می‌کنید، می‌تواند به شکل چشم‌گیری احتمال موفقیت شما را در گرفتن شغل و استخدام شدن افزایش دهد. در [این مقاله](https://10000rooz.ir/blog/resume-writing/) می‌توانید به همهٔ نکات لازم برای نوشتن یک رزومهٔ حرفه‌ای دسترسی پیدا کنید. [این مطلب](http://10000rooz.ir/get-a-job) نیز مؤثرترین روش‌های جست‌وجوی شغل را به شما معرفی می‌کند.
