---
title: "چگونه کلمات کلیدی لازم برای بهینه‌‌سازی رزومه را پیدا کنیم؟"
id: "046"
dateUpdated: "2020-12-03"
datePublished: "2020-12-03"
categories:
  - "blog"
tags:
  - "ats"
  - "resume"
  - "job-search"
slug: "resume-keywords"
image: ""
description: "یکی از راه‌های بهینه سازی رزومه، استفاده ازکلمات کلیدی در آن است. کاری که شانس شما را برای انتخاب شدن توسط نیروی انسانی و ATS افزایش می‌دهد. این مقاله درباره نحوه پیدا کردن این کلیدواژه‌ ها، جایگذاری آن‌ها در رزومه و ابزارهای آنلاینی است که به شما در این کار کمک می‌کنند.
"
---

شرکت‌ها و سازمان‌هایی که به دنبال نیرو می‌گردند، به ازای هر آگهی شغلی‌ منتشر شده، [رزومه](https://10000rooz.ir/blog/resume-writing/)‌های بسیاری دریافت می‌کنند. ارزیابی تک به تک این رزومه‌ها، به زمان و انرژی بسیاری نیاز دارد و نمی‌توان همه آن‌ها را کامل مطالعه کرد. بنابراین از کلمات کلیدی برای صرفه‌جویی در وقت و انرژی نیروی انسانی استفاده می‌کنند.

در حالت انتخاب دستی رزومه توسط مدیران منابع انسانی و مسئولین استخدام، کلمات کلیدی، واژگانی هستند که در نگاهی اجمالی به هر رزومه، انتخاب شدن یا نشدن رزومه را مشخص می‌کنند. در حالت انتخاب ماشینی توسط [ATS](https://10000rooz.ir/blog/ats/)، کلمات کلیدی معیار اصلی‌ای هستند که توسط سیستم جست‌وجو می‌شوند. از پرکاربردترین سیستم‌های ATS، می‌توان به [Taleo](https://www.oracle.com/applications/taleo.html)، [Greenhouse](https://www.greenhouse.io/) و [iCims](https://www.icims.com/) اشاره کرد. در ایران نیز به تازگی استارتاپ‌هایی نظیر [آدیلار](https://adilar.com/fa)، [سنجمان](https://sanjeman.com/) و [کارفلو](https://karflow.com/) در این زمینه شروع به فعالیت و طراحی ATS کرده‌اند.

بنابراین، اگر می‌خواهید برای شغلی رزومه ارسال کنید که بسیار تخصصی است یا مرتبه و جایگاه بالایی دارد، بهتر است دشواری اختصاصی‌سازی رزومه را به جان بخرید. اگرچه زمان و انرژی بسیاری صرف این کار می‌شود، اما استخدام شدن در چنین شغلی، ارزش این سختی را دارد. از طرفی، مسئولین استخدام و مدیران منابع انسانی برای استخدام در چنین مشاغلی، استانداردهای پیچیده‌تر و دقت بالاتری دارند و استفاده از کلمات کلیدی می‌تواند شانس شما را افزایش دهد.

اما اگر قصد ارسال رزومه برای تعداد زیادی از مشاغل معمولی را دارید، می‌توانید این سطح از بهینه‌سازی را به صورت کلی‌تر انجام دهید. می‌توانید از مرحله اختصاصی‌سازی رزومه متناسب با هر شرکت و آگهی خاص بگذرید و صرفا کلیدواژه‌های مربوط به آن سمت شغلی را پیدا کنید و آن‌ها را در رزومه خود جای دهید.

## کلمات کلیدی به فارسی یا انگلیسی؟

در انتخاب زبان رزومه خود، همانطور که در مقاله جامع نحوه نگارش [رزومه](https://10000rooz.ir/blog/resume-writing/) توضیح دادیم، باید با توجه به سمت و شرکتی که برای آن درخواست می‌دهید، زبان رزومه‌تان را انتخاب کنید. اگر در آگهی شغلی سمت موردنظر شما، تخصص‌ها و مهارت‌های لازم، به انگلیسی نوشته شده‌اند، بهتر است زبان رزومه شما نیز انگلیسی باشد؛ و اگر شرح شغل فارسی است، رزومه فارسی گزینه بهتری‌ست. اما اگر در شرح شغل، ترکیبی از کلمات انگلیسی و فارسی برای اشاره کردن به تخصص‌ها و مهارت‌ها استفاده شده است، می‌توانید رزومه خود را به فارسی نگارش کنید و سپس روبه‌روی هر مهارت و تخصص، در پرانتز، به معادل انگلیسی آن نیز اشاره کنید.

برای بهینه سازی رزومه خود با کلمات کلیدی، باید ابتدا به درستی آن‌ها را شناسایی و استخراج کنید و سپس در جای مناسب به کار ببندید. این مقاله، به توضیح این بخش از بهینه‌سازی رزومه و نکات مهم دیگری که باید به آن توجه کنید، می‌پردازد.

## از کجا باید کلیدواژه‌ها را پیدا کنیم؟ منابعی که به ما در پیدا کردن کلمات کلیدی کمک می‌کنند

در این بخش، منابعی را بررسی می‌کنیم که می‌توانند در پیدا کردن کلمات کلیدی مورد استفاده قرار بگیرند:

### آیا می‌توان از لیست کلمات کلیدی آماده که در اینترنت موجود است، استفاده کرد؟

برای برخی از مشاغل رایج و پرطرفدار، لیستی از کلمات کلیدی در بستر اینترنت منتشر شده است. استفاده از این لیست‌های آماده توصیه نمی‌شود؛ چون ممکن است هر مسئول استخدام یا مدیر منابع انسانی، برای اشاره به یک مهارت یا تخصص واحد، از کلمه یا عبارت متفاوتی استفاده کند. از طرفی ATS بر اساس واژگانی رزومه شما را بررسی می‌کند که توسط نیروی انسانی برای او مشخص شده است. بنابراین برای نگارش رزومه جهت فرستادن برای یک آگهی و سمت شغلی که برایتان مهم است، باید خودتان آگهی را بررسی کرده و لیستی از کلیدواژه‌ها تهیه کنید.

البته اگر می‌خواهید برای چند آگهی شغلی مشابه در یک حوزه، یک رزومه یکسان را ارسال کنید (کاری که توصیه می‌کنیم انجام ندهید)، می‌توانید از این لیست‌های کلمات کلیدی آماده استفاده کنید.

### آگهی شغلی موردنظر

مهم‌ترین منبع شما برای یافتن کلیدواژه‌های شغلتان، آگهی و شرح ‌شغلی است که توسط شرکت مدنظر شما منتشر شده است. اما برای تکمیل و متمایزتر کردن رزومه خود می‌توانید از منابع دیگری هم استفاده کنید.

### آگهی‌های شرکت‌های دیگر

آگهی‌های شغلی‌ای را که توسط شرکت‌ها و سازمان‌های دیگر برای سمت شغلی شما منتشر شده است، جمع‌اوری کنید. برای این کار، می‌توانید از هر بستری که آگهی‌های شغلی در آن‌ها قرار می‌گیرند، کمک بگیرید؛ لینکدین، سایت‌های کاریابی و ... .

آگهی‌هایی که پیدا کرده‌اید را با شرح شغل آگهی مورد نظر خود تطابق دهید و بررسی کنید که چه واژگانی میان تمام این آگهی‌ها مشترک است. کلماتی که در همه آگهی‌ها تکرار شده است، کلیدواژه‌های اصلی شما، و واژگانی که میان دو یا چند آگهی مشترک است، کلمات کلیدی فرعی شما هستند.

### آگهی‌های شرکت‌های رقیب

آگهی‌های شغلی‌ای که شرکت‌های رقیب‌‌ّ شرکت موردنظر شما برای سمت شغلی شما منتشر می‌کنند، می‌تواند یکی از منابع مهم شما برای یافتن کلیدواژه‌ها باشد. شرکت‌هایی که در حوزه شرکت مدنظرتان فعالیت می‌کنند و یک یا چند مرتبه از ان بالاتر هستند، رقبایی محسوب می‌شوند که ممکن است منبع الهام و تقلید باشند. بنابراین داشتن ویژگی‌هایی که رقبا به دنبال آن هستند، نوعی مزیت رقابتی برای شما به حساب می‌آید.

### آگهی‌های سمت‌های شغلی بالاتر

شرح ‌شغل مربوط به سمت‌هایی که یک یا چند مرتبه از سمتی که شما به دنبال آن هستید، بالاتر هستند، یکی دیگر از منابع شناسایی کلمات کلیدی است. داشتن مهارت یا تجربه‌ای که در شرح شغل سمت‌های بالاتر قرار دارد، می‌تواند ‌ما را از سایر داوطلبان متمایز کند و شانس انتخابتان را افزایش دهد.

### سرویس‌های آنلاینی که می‌توانند به شما در تحلیل آگهی شغلی و شرح شغل و یافتن کلیدواژه‌ها کمک کنند

در پایان، باید به خدمات آنلاینی اشاره کنیم که به شما کمک می‌کنند تا شرح ‌شغل موردنظر خود را بررسی کرده و کلیدواژه‌های آن را پیدا کنید. برخی از این سرویس‌ها نیز به شما کمک می‌کنند تا رزومه‌تان را تحلیل کنید و مطمئن شوید که در آن به میزان کافی از کلمات کلیدی استفاده شده است. در زیر به برخی از این سایت‌ها اشاره می‌کنیم:

- [https://tagcrowd.com](https://tagcrowd.com)
- [https://resumeworded.com/target-start.php](https://resumeworded.com/target-start.php)
- [https://www.jobscan.co](https://www.jobscan.co)
- [http://www.wordle.net/create](http://www.wordle.net/create) 
     (برای استفاده از سایت بالا، بهتر است از مرورگری به جز گوگل کروم استفاده کنید.)

- [http://worditout.com/](http://worditout.com/)
- [http://tagul.com/](http://tagul.com/)
- [https://www.livecareer.com/resume-check](https://www.livecareer.com/resume-check)

## چه کلماتی، احتمالا واژگان کلیدی هستند؟ چطور آن‌ها را از سایر کلمات تشخیص دهیم؟

 شرح‌ شغلی که در آگهی، سمت شغلی را توصیف می‌کند، کلمات کلیدی را در خود جای داده است. کلماتی که معیار انتخاب شدن یا نشدن رزومه شما چه توسط ATS و چه نیروهای انسانی هستند. اما چطور باید این کلیدواژه‌ها را پیدا کرد؟:

### کلماتی که به مهارت‌های سخت اشاره می‌کنند

معمولا مهارت‌های سخت از اصلی‌ترین معیارهای ارزیابی شما به شمار می‌روند؛ چراکه عینی و قابل اندازه‌گیری هستند و می‌توان میزان مهارت و تخصص شما را در هر حوزه، اندازه گرفت و رتبه شما میان سایر داوطلبان را مشخص کرد. بنابراین بهتر است که این کلمات را ردیابی کرده و آن‌ها را در بدنه اصلی رزومه خود جای بدهید. مثلا کلمات مربوط به مهارت‌های نرم‌افزاری، دانش استفاده از یک یا چند ابزار خاص مربوط به کار، مدرک‌ها و گواهی‌ها و ... .

مهارت‌های نرم مانند مهارت‌های ارتباطی، در رده دوم اهمیت قرار می‌گیرند. در ادامه مقاله به این اشاره می‌کنیم که کلمات کلیدی مربوط به مهارت‌های نرم باید چگونه مورد استفاده قرار بگیرند.

### کلماتی که مهارت‌ها و تخصص‌های ترجیحی را توصیف می‌کنند

در برخی از آگهی‌های شغلی، علاوه بر مهارت‌های اصلی‌ای که مد نظر شرکت است، به مهارت‌ها و تخصص‌هایی اشاره می‌شود که داشتن آن‌ها، برای شما مزیت اضافی به شمار می‌آید. این بخش نیز حاوی کلیدواژه‌هایی است که می‌توانند معیار مدیران منابع انسانی و مسئولین استخدام شرکت موردنظر شما باشند.

### کلماتی که ارزش‌های سازمان و شرکت را نشان می‌دهند

هر شرکت و سازمان حرفه‌ای، فرهنگ و جو غالبی دارد که در آن، ارزش‌هایی هستند که نقش محوری این فرهنگ سازمانی را ایفا می‌کنند. ممکن است پیشی گرفتن از رقبا برای یک سازمان، مهم‌ترین ارزش باشد و برای شرکت دیگر، رعایت اخلاق‌ حرفه‌ای. بسیار مهم است که این فرهنگ و ارزش‌های اساسی را بشناسید.

برای شناخت بهتر اجزای فرهنگ سازمانی می‌توانید از [این مطلب](https://10000rooz.ir/blog/criteria-for-choosing-career/#company-culture) کمک بگیرید.

اگر در آگهی شغلی به این ارزش‌ها اشاره نشده بود، می‌توانید وب‌سایت شرکت یا صفحات آن در شبکه‌های اجتماعی را بررسی کنید، با کارمندان آن‌جا گفت‌وگو یا مصاحبه‌های احتمالی مدیران شرکت را ارزیابی کنید.

### کلماتی که به استراتژی کسب‌وکار و نیازهای آینده شرکت اشاره می‌کنند

یکی دیگر از مسائلی که ممکن است در آگهی شغلی به آن پرداخته شود، چشم‌اندازی است که شرکت برای خود در نظر گرفته و اهدافی که برای کسب آن‌ها تلاش می‌کند. در چنین شرایطی، آگهی شغلی احتمالا شامل تخصص‌ها و مهارت‌هایی است که برای رسیدن به این اهداف لازم است. بنابراین کلماتی که این ویژگی‌ها را توصیف می‌کنند، می‌توانند از جمله کلمات کلیدی باشند.

### کلماتی که شرح شغل و آگهی با آن‌ها شروع می‌شود و عنوان اصلی آگهی

عنوان اصلی آگهی ‌شغلی، کلمات ابتدایی متن آگهی و اولین مهارت‌ها و تخصص‌هایی که در لیست پیش‌نیازهای لازم به آن‌ها اشاره می‌شود، به احتمال زیاد کلمات کلیدی هستند. این کلمات معمولا حداقل دوبار در طول آگهی تکرار می‌شوند.

### ممکن است محل زندگی شما اهمیت داشته باشد

اگر نوع کار، غیرحضوری و دورکاری نباشد، حضور به موقع و منظم برای شرکت اهمیت دارد. از طرفی مسیر بسیار طولانی، می‌تواند در طولانی مدت باعث فرسودگی و نارضایتی شغلی شود. بنابراین ممکن است آدرس یا منطقه‌ای که شرکت در آن قرار دارد، یکی از کلمات کلیدی‌ باشد. پس اگر محل زندگی شما نزدیک به محل کار است، احتمال انتخاب شدن شما بیشتر می‌شود و خوب است که به آن اشاره کنید. برای آشنایی بیشتر با رضایت شغلی، عوامل موثر بر آن و نحوه ارزیابی‌اش، می‌توانید از [این مقاله](https://10000rooz.ir/job-satisfaction/) و پرسشنامه‌ای که برای سنجش میزان رضایت شغلی در آن قرار داده شده است، کمک بگیرید.

## کلمات کلیدی را چطور در رزومه خود جای دهیم؟ هر کلمه چقدر باید تکرار شود؟

پس از یافتن کلمات کلیدی، می‌توانید از آن‌ها در بخش سوابق کاری، سوابق تحصیلی، مهارت‌ها و خلاصه رزومه خود استفاده کنید. همچنین نکاتی وجود دارد که می‌تواند به شما در جای دادن این کلیدواژه‌ها در رزومه‌تان کمک کند:

### لیستتان را کوتاه کنید

پس از به کار گرفتن نکات بالا و بررسی شرح‌ شغل‌هایی که جمع کرده‌اید، احتمالا لیستی از 20 تا 30 کلیدواژه درست می‌کنید. این فهرست را کوتاه کنید. واژگان تکراری را حذف کنید. کلمات کلیدی جزئی، دقیق، عینی، قابل اندازه‌گیری و شفاف را نگه دارید و کلیدواژه‌های کلی، عمومی و مبهم را کنار بگذارید.

### کلمات کلیدی را عینا تکرار کنید

واژگان کلیدی خود را عینا در رزومه‌تان تکرار کنید. چه رزومه شما توسط ATS غربال شود و چه به دست نیروی انسانی، این موضوع اهمیت بسیاری دارد. ATS، یک سیستم هوشمند مصنوعی است و تنها بر اساس واژگانی که برای او تعریف شده، رزومه‌ها را انتخاب یا حذف می‌کند؛ نه واژگان مشابه، هم معنی، مخفف و ... . از طرفی مدیران منابع انسانی و مسئولان استخدام نیز برای اینکه زمان کمتری را صرف ارزیابی رزومه‌ها کنند، به دنبال کلمات کلیدی، به رزومه‌تان نگاهی اجمالی می‌اندازند.

در هر دو صورت، باید از کلمات کلیدی به شکل عینی استفاده کنید. پس به نحوه نگارش آگهی شغلی توجه کنید؛ مثلا :

- three years of experience / 3 years of experience
- nonprofit / non-profit 

از کلمات مخفف و سرواژه‌ها استفاده نکنید؛ حتی اگر بسیار رایج و مرسوم هستند. می‌توانید رزومه خود را به شکلی بنویسید که هم برای زبان ماشینی و غیرمنعطف ATS مناسب باشد و هم برای زبان مرسوم نیروی انسانی. مثلا:

Master of Business Administration (MBA)

اعداد را کامل بنویسید. مثلا برای اشاره به بازه زمانی سوابق کاری خود و برای ذکر سال، بنویسید 1399 ، نه 99.

### چقدر کلمات کلیدی را در رزومه تکرار کنیم؟

سعی کنید که کلمات کلیدی اصلی خود را به شکلی در ترکیب‌های مختلف استفاده کنید که 2 تا 3 درصد کل کلمات رزومه‌تان را کلمات کلیدی اصلی تشکیل دهند. و خوب است که 1 تا 2 درصد کلمات رزومه‌تان، کلیدواژه‌های فرعی باشند.

### اگر مهارت و تخصص مربوط به کلیدواژه را ندارید، آن را حذف نکنید

اگر در لیست واژگان کلیدی خود، کلمه‌ای هست که به مهارت یا تخصصی اشاره می‌کند که شما آن را ندارید، از آن صرف نظر نکنید. بخش اهداف (Career objective) در رزومه، مربوط به چشم‌انداز کاری شما و آرزوهایتان برای ادامه مسیر شغلی‌تان است. در این بخش می‌توانید این کلمات کلیدی رابه عنوان اهداف آینده خود ذکر کنید.

اگر تفاوت بخش اهداف با درباره من و خلاصه را نمی‌دانید، در [این مطلب](https://10000rooz.ir/blog/resume-writing/#2_khlash_Summary_ahdaf_Career_Objectives_ya_drbarh_mn_About_Me) آن را توضیح داده‌ایم.

برای مثال اگر کلیدواژه «تخصص در اوراق بهادار و بورس» در لیستتان قرار دارد، و شما یک تحلیل‌گر اقتصادی هستید اما سابقه‌ و مهارتی در بورس و اوراق بهادار نداشتید، می‌توانید در بخش اهداف خود اینطور بنویسید: به دنبال فرصتی برای رشد وپیشرفت و تخصص یافتن در زمینه تحلیل اقتصادی متمرکز بر اوراق بهادار و بورس.

### مهارت‌های نرم را برای نامه روکش، بخش خلاصه‌ی رزومه و مصاحبه شغلی کنار بگذارید

مهارت‌های نرم، بخشی از مهارت‌ها هستند که قابل اندازه‌گیری عینی نیستند و معمولا در اولویت دوم مدیران منابع انسانی و مسئولان استخدام قرار دارند. می‌توانید از کلیدواژه‌هایی که به این نوع مهارت‌ها اشاره دارند، در بخش خلاصه رزومه‌تان با در [نامه روکش](https://10000rooz.ir/blog/resume-vs-cv/#tfawt_rzwmh_w_namh_rwksh2Cover_Letter) استفاده کنید. همچنین جلسه مصاحبه حضوری، فرصتی مناسب برای پرداختن به این دست از مهارت‌هاست.

### رزومه را با لیستی از کلیدواژه‌ها اشتباه نگیرید

استفاده افراطی از کلیدواژه‌ها، رزومه شما را تبدیل به یک متن مصنوعی می‌کند. این رزومه‌ها برخلاف باور رایج، معمولا توسط ATS حذف می‌شوند؛ چراکه بسیاری از ATSها، توانایی تشخیص هرزنگاری (spamming) را دارند. از طرفی چنین رزومه‌هایی اگر هم از فیلترهای ATS عبور کنند، به احتمال زیاد مورد تایید مدیران منابع انسانی و مسئولان استخدام قرار نمی‌گیرند. 

### اخلاق‌ حرفه‌ای را فراموش نکنید

ممکن است به این موضوع فکر کنید که واژگان کلیدی را به صورت مخفیانه با فونت ریز یا رنگی هم‌رنگ زمینه در رزومه‌تان قرار دهید. اما اگر با این کار، از سد ATS هم عبور کنید، نهایتا توسط نیروی انسانی شناسایی می‌شوید. چنین اتفاقی، لطمه بزرگی به اعتبار حرفه‌ای شما وارد می‌کند و رزومه‌تان به احتمال خیلی زیاد، حذف خواهد شد.

## جمع‌بندی

یکی از روش‌های بهینه‌سازی [رزومه](https://10000rooz.ir/blog/resume-writing/)، استفاده مناسب و درست از کلیدواژه‌هایی‌ست که در شرح شغل به آن‌ها اشاره شده است. این کار، شانس رزومه‌تان را برای انتخاب شدن افزایش می‌دهد و به شما کمک می‌کند تا به مراحل بعدی ارزیابی و نهایتا استخدام برسید. این مقاله با چند نکته کاربردی به شما کمک می‌کند تا هوشمندانه‌تر از کلمات کلیدی استفاده کنید و رزومه‌ حرفه‌ای‌تری تهیه کنید.
