---
title: "ارزش چیست؟ همهٔ آنچه باید دربارهٔ ارزش‌ها بدانیم"
id: "055"
dateUpdated: "2020-09-26"
datePublished: "2020-09-26"
categories:
  - "blog"
tags:
  - "choosing-a-major"
  - "choosing-a-job"
  - "self-reflection"
slug: "values"
image: ""
description: "ارزش‌ها، معیارهای اصلی تعیین رضایت شما از زندگی‌تان هستند. اما چطور می‌توانیم ارزش های خودمان را بشناسیم؟ سلسله مراتب ارزش ها چگونه مشخص می‌شود؟ چگونه می‌توانیم ارزش‌هایمان را زندگی کنیم؟
"
---

ارزش‌ها، یکی از بازیگران نقش اصلی در نمایش زندگی ما هستند. رضایت شغلی، لذت از رشته تحصیلی، خوشنودی از روابط اجتماعی، رضایت از اهداف و کارهایی که انجام می‌دهیم، احساس مثبت به نوع رفتارمان با دیگران، همه و همه به این بر می‌گردند که زندگی ما چقدر با ارزش‌هایمان تطابق دارد.

ارزش، مقوله‌ای ذهنی و پیچیده است. در این مقاله قصد داریم تا به تعریف آن بپردازیم، علت اهمیت آن را بررسی کنیم، راهی برای شناسایی ارزش‌های هر فرد ارائه دهیم و شما را بیشتر با این مبحث مهم آشنا کنیم.

## ارزش چیست؟

در ابتدا بهتر است بدانید که تعریف ارزش، مانند برخی از مفاهیم انتزاعی، چندان پیجیده نیست و بسیاری از رویکردها در تعریف آن به اتفاق نظر رسیده‌اند.

دم‌دستی‌ترین تعریف ارزش، در خود لغت آن نهفته است. ارزش یعنی چیزی که برای شما ارزش‌مند و مهم است و اگر محقق نشوند، یک نارضایتی درونی به همراه خواهند داشت. ارزش، باوری است که حاضرید برای محقق شدن آن، هزینه کنید، سختی بکشید و گاهی از خود، لذت‌ها و دارایی‌هایتان بگذرید. این گذشت و هزینه کردن است که نشان می‌دهد محقق شدن یک موضوع تا چه اندازه برای شما ارزش‌مند است. ارزش‌ها، تاب‌آوری شما را در سختی‌ها افزایش می‌دهند؛ چراکه می‌دانید در انتهای این مسیر دشوار، آنچه برای شما باارزش است رخ می‌دهد.

ارزش‌، باور بنیادین شماست که با انتخاب آگاهانه آن، تعیین می‌کنید که چطور فکر کنید، چه احساسی داشته باشید و چه رفتاری از خودتان نشان دهید. پشت هر رفتار و فکر شما، هدفی نهفته است و این هدف، محقق شدن ارزش‌های شماست.

ارزش‌ها، چارچوب انتخابی شما برای تصمیم‌گیری‌هایتان هستند. شما بر اساس ارزش‌هایی که برای خودتان در نظر گرفته‌اید، انتخاب می‌کنید که چه چیزی برایتان مطلوب و مناسب و چه چیزی نامطلوب و نامناسب است. ارزش‌ها به شما در اولویت‌بندی‌ها کمک می‌کنند. این ارزش‌های شما هستند که در عمق وجودتان به شما می‌گویند راهی که در آن قرار دارید، راه درست است یا بی‌راهه.

هر کسی می‌تواند ارزش‌های مد نظرش را انتخاب کرده و اهمیت آن ارزش‌ها را برای خود مشخص کند. اهداف، رفتار، شخصیت، ایده‌آل‌ها، قواعد و قوانین فردی هر کس، با دیگری متفاوت است و بخشی از این تفاوت‌های فردی، می‌تواند ریشه در تفاوت ارزش‌ها داشته باشد.

نمونه‌ای از متداول‌ترین ارزش‌ها را می‌‌توانید در زیر مشاهده کنید. البته توجه داشته باشید که تنوع ارزش‌ها، بسیار زیاد است و در این لیست نمی‌گنجد. این مثال‌ها، تنها برای این است که ذهنتان نسبت به این موضوع شفاف‌تر شده و سپس بتوانید به بررسی و شناخت ارزش‌های خود بپردازید:

## لیستی از ارزش‌ های مهم زندگی

- پیشرفت و دست‌یابی به اهداف
- ماجراجویی
- شجاعت
- خلاقیت
- دوستی
- سلامتی
- صداقت
- قابل اعتماد بودن
- با اراده بودن
- استقلال
- مصمم بودن
- عدالت
- محبت
- یادگیری
- عشق
- صلح
- کمال
- امنیت
- موفقیت
- ثروت
- فهم
- صمیمیت
- خودانگیخته بودن
- مسئولیت پذیری
- بلندپروازی
- احساس تعلق خاطر

- کنجکاوی
- تاثیرگذاری
- نظم
- کار سخت
- آزادی، خانواده محوری
- سادگی
- یکپارچگی درونی
- ایجاد یک تغییر
- اصیل بودن
- گشوده بودن
- مثبت‌نگری
- کیفیت محور بودن
- خدمت رسانی
- حمایت
- کار گروهی
- ثبات
- اتحاد
- خاص بودن
- احساس تعادل
- شادی
- رقابت
- آرامش
- برجسته و مشهور بودن
- تعهد
- محافظه‌کاری
- همدلی

## چرا ارز‌ش‌ ها اهمیت دارند؟ کاربرد آن ‌ها چیست؟ چرا باید آن‌ ها را شناخت؟

چه لزومی دارد که ساعت‌ها زمان و میزان زیادی انرژی بگذاریم که ارزش‌هایمان را بشناسیم؟ چرا باید طوری برنامه‌ریزی کنیم که این ارزش‌ها در زندگی ما جاری شوند؟ چه چیزی ارزش‌ها را انقدر مهم می‌کند؟ ارزش‌ها چه کاربرد و فایده‌ای دارند؟

ممکن است این حالت‌ها برای شما هم اتفاق افتاده باشد: وقتی هدفی تعیین کرده، سخت برای رسیدن به آن تلاش می‌کنید اما وقتی به آن می‌رسید، چندان احساس رضایت ندارید؛ مدام ساعت را نگاه می‌کنید و کلافه منتظر پایان ساعت کاری هستید یا روزها را به امید رسیدن تعطیلات آخرهفته می‌شمارید؛ فقط واحدهایتان را پاس می‌کنید تا مدرکتان را بگیرید و از دانشگاه خلاص شوید و ... . این حالت‌ها، ناشی از بی‌توجهی به ارزش‌هاست.

اهداف، رفتارها و تصمیمات ‌شما باید به صورت مستقیم یا غیرمستقیم در راستای ارزش‌هایتان باشد؛ در غیر اینصورت، احساس ناکامی، پوچی، افسردگی، نارضایتی و خستگی، شما را از پای در می‌آورد. اگر شما روحیه‌ای کنجکاو و ماجراجو داشته باشید اما به دلیل فشار خانواده یا مشکلات مالی، مجبور شوید یک شغل دولتی ثابت و معمولی پیدا کنید، این تعارض، می‌تواند سلامت روان شما را تهدید کرده و آرامش و رضایت درونی‌تان را از بین ببرد.

بنابراین شناخت ارزش‌ها، برای انتخاب و ساخت مسیر زندگی، حیاتی و مهم است. با شناسایی ارزش‌هایتان می‌توانید به سوال‌هایی مانند «چه شغلی را انتخاب کنم؟»، «باید کسب‌وکار خودم را به راه بیندازم؟»، «آیا باید این ترفیع درجه را قبول کنم؟»، «سنت‌ها را دنبال کنم یا مسیر جدید خودم را بسازم؟»، «ارتباط با این فرد، برای من مطلوب است؟» و «زندگی من چطور معنادار می‌شود؟» پاسخ دهید.

از طرفی، ارزش‌ها، می‌توانند بنیان رفتار، ادراک، تصمیمات و قضاوت‌های شما باشند. بنابراین با شناخت آن‌ها می‌توانید کنترل بیشتری روی خودتان داشته باشید.

همانطور که [دورکیم](https://en.wikipedia.org/wiki/%C3%89mile_Durkheim) (Émile Durkheim) به آن معتقد است، ارزش‌ها به ما کمک می‌کنند که احساس کنیم بخشی از یک چیز بزرگ‌تر از خودمان هستیم.

از طرفی ارزش‌های شما، اهرمی هستند که می‌توانند به شما برای انجام یک کار انگیزه بدهند. برای همین با شناخت آن‌ها، می‌توانید به شکلی کارآمد، خودتان را تقویت یا تنبیه کرده و رفتارتان را کنترل کنید.

ارزش‌ها، طنابی هستند که شما را با افراد دیگر و اجتماعات متصل می‌کند. بنابراین می‌توانید با افراد و گروه‌هایی ارتباط برقرار کنید که ارزش‌های‌ مشترکی با شما دارند و ارتباطات لذت‌بخش و هدف‌مندی را بسازید.

## ارزش ‌ها چه ویژگی‌ هایی دارند؟

بر اساس دیدگاه [تالکوت پارسونز](https://en.wikipedia.org/wiki/Talcott_Parsons) (Talcott Parsons) و [گی روشه](https://en.wikipedia.org/wiki/Guy_Rocher) (Guy Rocher)، دو جامعه‌شناس سرشناس، ویژگی‌هایی را برای ارزش‌ها در نظر گرفته‌اند. از جمله:

- ارزش‌ها اموری ذهنی و انتزاعی هستند که تجلی عینی و رفتاری دارند. برای مثال این طور در نظر می‌گیریم که صداقت برای شما ارزش‌مند است. این، یک باور ذهنی است. این باور، باعث می‌شود خودتان صداقت را رعایت کنید و هرگاه کسی با شما یا دیگری صادق نبودف خشمگین شوید یا اعتراض کنید. بنابراین یک باور ذهنی، در شما منجر به یک رفتار عینی شد. صداقت شما، در راست‌گویی و انتظار رعایت صداقت از سمت دیگران تجلی پیدا کرد.
- در درون ارزش‌ها، بین ارزش‌های گوناگون، و بین ارزش‌ها و دیگر عناصر نظام اجتماعی، ارتباطی تگاتنگ و سلسله‌مراتبی وجود دارد. برای مثال فردی را در نظر بگیرید که مدیرعامل یک شرکت است. ارزش‌های اساسی او کسب قدرت، تمایل به ایجاد تغییر، برجسته و مشهور بودن، رقابت و بلندپروازی هستند. می‌توانید ارتباط بین ارزش‌های او را مشاهده کنید. رقابت و برجسته و مشهور بودن می‌توانند به او در کسب قدرت کمک کنند. کسب قدرت، امکان ایجاد تغییر را برای وی فراهم کرده و او با تغییر دادن پیرامون خود، بلندپروازی‌اش را ارضا می‌کند. از طرفی کسب قدرت در یک نظام اجتماعی می‌تواند جایگاه فرد را تثبیت کند. بنابراین ارزش‌های ما هم با یکدیگر و هم با محیط اطرافمان رابطه‌ای غیرقابل چشم پوشی دارند.
- شدت باور هر فرد به یک ارزش مشابه، متفاوت است و این، باعث ایجاد تفاوت‌های فردی و گروهی می‌شود.
- ارزش‌ها نسبی هستند و می‌توانند بسته به زمان، مکان، موقعیت، مخاطب و … تغییر کنند.
- ارزش‌ها بار عاطفی و هیجانی داشته و در آن ریشه دارند.

## ارزش‌ ها از کجا می‌ آیند؟ (منشا شکل‌ گیری ارزش‌ ها)

منشا ارزش‌ها را می‌توان در منابع مختلفی مانند خانواده، دوستان و همتایان، جامعه، مدرسه، رسانه، خویشاوندان، سازمان‌ها، دین، گذشته و تاریخ، کتاب‌ها و ... ردگیری کرد. اکنون درک متغییر بودن ارزش‌ها در طول عمر، آسان‌تر است. ما با گذر زمان، عضو گروه‌های جدید می‌شویم، به حوزه‌های جدیدی راه پیدا می‌کنیم و به طور همزمان، برای همگام شدن با محیط و موقعیت جدید، ارزش‌های جدیدی را نیز انتخاب می‌کنیم.

## انواع ارز‌ش ‌ها به چه شکل هستند؟

ارزش‌ها، خود، حالت‌هایی ایده‌آل هستند که رفتار، ابزاری برای رسیدن به آن‌ها تلقی می‌شود؛ با این وجود می‌توان ارزش‌ها را به دو دسته تقسیم کرد: ارزش‌های غایی و ارزش‌های ابزاری. ارزش‌های غایی، مطلوب فرد هستند و روی رضایت و آرمان‌های ذهنی او تمرکز می‌کنند. ارزش‌های ابزاری، وسیله‌ای برای محقق شدن ارزش‌های غایی و در خدمت آن‌ها هستند و بیشتر روی رفتار فرد تمرکز دارند. برای درک بهتر تفاوت و ارتباط میان این دو دسته، جدول زیر را بررسی کنید (هر یک از ارزش‌های ابزاری ستون چپ، ارزش غایی روبه‌روی خود را در ستون راست محقق می‌کنند):

<table><tbody><tr><td class="has-text-align-center" data-align="center"><strong>ارزش‌های غایی</strong> (Terminal Values)</td><td class="has-text-align-center" data-align="center"><strong>ارزش‌های ابزاری</strong> (Instrumental Values)</td></tr><tr><td class="has-text-align-center" data-align="center">یک زندگی راحت و هدفمند</td><td class="has-text-align-center" data-align="center">بلندپروازی و کار سخت</td></tr><tr><td class="has-text-align-center" data-align="center">زندگی هیجان انگیز و فعال</td><td class="has-text-align-center" data-align="center">گشودگی ذهن و روشن فکری</td></tr><tr><td class="has-text-align-center" data-align="center">احساس پیشرفت و موفقیت</td><td class="has-text-align-center" data-align="center">رقابت و تمایل به تاثیرگذاری</td></tr><tr><td class="has-text-align-center" data-align="center">صلح</td><td class="has-text-align-center" data-align="center">لذت و شادی</td></tr><tr><td class="has-text-align-center" data-align="center">زیبایی</td><td class="has-text-align-center" data-align="center">نظافت</td></tr><tr><td class="has-text-align-center" data-align="center">برابری و تساوی</td><td class="has-text-align-center" data-align="center">شجاعت</td></tr><tr><td class="has-text-align-center" data-align="center">مراقبت از خانواده</td><td class="has-text-align-center" data-align="center">بخشش</td></tr><tr><td class="has-text-align-center" data-align="center">شادی</td><td class="has-text-align-center" data-align="center">صداقت</td></tr><tr><td class="has-text-align-center" data-align="center">یکپارچگی، آزادی و صلح درونی</td><td class="has-text-align-center" data-align="center">محبت، صداقت، بخشش</td></tr><tr><td class="has-text-align-center" data-align="center">دوستی و روابط صمیمی</td><td class="has-text-align-center" data-align="center">مسئولیت پذیری، قابل اعتماد بودن</td></tr><tr><td class="has-text-align-center" data-align="center">عشق بالغانه</td><td class="has-text-align-center" data-align="center">استقلال</td></tr></tbody></table>

جدول انواع ارزش‌ها

## ارز‌ش ‌ها ثابت هستند یا متغیر؟

بعضی از ارزش‌ها ثابت و برخی دیگر متغیر هستند. با گذر زمان، تغییر موقعیت و دیدگاه شما به مسائل، ممکن است اولویت‌بندی ارزش‌هایتان، محدوده و مرز آن‌ها یا ماهیتشان تغییر کند. البته ارزش‌های بنیادی معمولا دچار کمترین تغییر می‌شوند. ارزش‌های بنیادین شما، ریشه‌ای عمیق‌تر در شخصیتتان داشته و معمولا در سنین کمی شکل گرفته‌اند. با توجه به سن کم فرد در هنگام شکل‌گیری ارزش‌های بنیادین، منبع این ارزش‌ها معمولا خانواده، همتایان و مدرسه است.

بنابراین لازم است که هر از گاهی درباره لیست ارزش‌های خود تجدیدنظر کرده و دوباره آن‌ها را بررسی کنید. در این بررسی مجدد، باید ارزش‌های خود را شناسایی و اولویت‌بندی کرده و برایشان برنامه‌ریزی کنید. پیشنهاد ما برای این زمان، حداقل سالی یک بار است. خوب است که اگر اتفاقی مهم در زندگیتان رخ داد یا به کشفی بزرگ در مورد خودتان رسیدید هم فهرستتان را دوباره ارزیابی کنید.

## چطور می‌توانیم ارز‌ش‌ های خودمان را بشناسیم؟ روش هایی برای شناسایی و کشف سلسله مراتب ارزش‌ ها

برای شروع شناسایی ارزش‌های خود و تعیین اولویت‌بندی آن‌ها، می‌توانید به این فکر کنید که چه چیزی باعث می‌شود احساس خوبی به خودتان داشته باشید؟ چه رفتاری به شما آرامش می‌دهد؟ چه تصمیمی سبب می‌شود که به خودتان افتخار کنید؟ برعکس، چه رفتاری باعث می‌شود از خودتان خجالت بکشید، ناامید شوید یا نسبت به خود احساس بدی پیدا کنید؟ آنچه برای شما مطلوب است، در راستای ارزش‌های شماست و آنچه آرامشتان را برهم می‌زند، با ارزش‌هایتان تطابق ندارد.

شناسایی برخی ارزش‌ها آسان و برخی دیگر کمی دشوارتر است. برای مثال اگر دروغ‌گویی شما را خشمگین می‌کند، واضح است که «صداقت» یکی از ارزش‌های شماست. اما زمانی که فعالیت‌هایی که در جهت تغییر جهان انجام می‌شوند، توجه شما را جلب کرده و برایتان جالب هستند، دقیقا مشخص نیست که چه ارزشی پشت این علاقه است؛ صلح، رسیدن به کمال، عدالت و برابری یا شجاعت؟.

 در مرحله بعدی و برای بررسی دقیق‌تر، می‌توانید از این سوالات برای شناخت ارزش‌های خود کمک بگیرید:

- در زندگی چه چیزی برایتان مهم است و اولویت دارد؟
- اگر محدودیت‌هایی مانند تحصیلات، مکان زندگی، درآمد آینده، خرج و مخارج، مسئولیت‌ها و ... وجود نداشت، دوست داشتید چه شغلی داشته باشید؟
- چه رفتار یا چه روایت‌هایی برای شما الهام‌بخش و خوشحال‌کننده هستند؟
- چه رفتار یا چه اتفاقاتی باعث خشم شما می‌شوند؟
- دوست دارید چه چیزی را درباره خودتان یا جهان اطراف خود تغییر دهید؟
- به چه چیزی در مورد خودتان خیلی افتخار می‌کنید؟

اگر همچنان دچار ابهام هستید و نمی‌توانید به درستی ارزش‌هایتان را ردیابی کنید، بهتر است از گذشته و سرنخ‌های بسیاری که در خود دارد، کمک بگیرید. در این مسیر، مراحل زیر می‌توانند یاری‌تان کنند (توجه کنید که تمامی این مراحل، باید بر اساس خاطرات شما هم در زندگی شخصی و هم در محیط کاری باشد. سعی کنید میان تعداد لحظاتی که از زندگی شخصی و زندگی حرفه‌ای شما هستند، تعادل وجود داشته باشد.):

1. زمان‌هایی را که بیشتر از همیشه شاد بودید، به خاطر بیاورید. در آن زمان‌ها، در حال انجام چه کاری بودید؟ آیا تنها بودید؟ چه کسانی همراه شما بودند؟ چه عواملی باعث شد در آن لحظه، خیلی خوشحال باشید؟
2. زمان‌هایی را که در آن بیشتر از همیشه احساس افتخار می‌کردید، شناسایی کنید. در آن لحظات، چه اتفاقی باعث شد چنین احساسی به شما دست بدهد؟ آیا دیگران هم در آن احساس شریک بودند؟ چه عوامل و چه کسانی باعث شدند این احساس را داشته باشید؟
3. زمان‌هایی را که در آن بیشتر از همیشه راضی بودید و احساس تامین شدن را داشتید، ردیابی کنید. در آن لحظات، چه نیاز و میلی در شما تامین شده بود؟ چه فعالیتی باعث شد که نیاز شما ارضا شود؟ این نیاز، چطور به زندگی شما معنا بخشید؟ چه عواملی در این احساس رضایت‌مندی دخیل بودند؟
4. بر اساس این سه مرحله، ارزش‌های خودتان را شناسایی کنید. ممکن است بتوانید چندین ارزش‌ که به یکدیگر مرتبط هستند را ردیابی کرده و به ارزش بنیادین خود برسید.

انرژی و زمان شما محدود است و پیچیدگی زندگی به شما این اجازه را نمی‌دهد که همزمان به محقق شدن ده‌ها ارزش فکر کنید و برای آن برنامه بریزید. بنابراین مهم است که لیستتان را کوتاه نگه دارید. در نهایت خوب است فهرستی ده‌تایی از ارزش‌های خود داشته باشید.

اگر ارزش‌هایی که شناسایی کرده‌اید، بیشتر از این تعداد هستند، ببینید اولویت‌های شما چگونه است. اگر قرار باشد از بین دو ارزش، فقط یکی از آن‌ها محقق شود، کدام را انتخاب می‌کردید؟ این سوال، به شما کمک می‌کند که ده ارزش اساسی خود را شناسایی کرده و باقی را خط بزنید.

ارزش‌هایتان را اولویت‌بندی کنید. پرسیدن سوال مرحله قبل، می‌تواند راه خوبی برای اولویت‌بندی و مرتب کردن این ده ارزش بر اساس درجه اهمیتشان برای شما باشد.

حالا دوباره فهرست خود را ارزیابی کنید. آیا این ارزش‌ها و محقق شدن آن‌ها واقعا به شما کمک می‌کند احساس بهتری داشته باشید؟ حاضرید از این ارزش‌ها حمایت کنید؟ حتی اگر این حمایت باعث شود در اقلیت و مقابل اکثریت قرار بگیرید؟ به سه ارزش ابتدایی لیست خودتان افتخار می‌کنید؟

اگر همچنان موفق به شناسایی و دسته‌بندی ارزش‌های خود نشده‌اید، می‌توانید از [این لینک](https://10000rooz.ir/blog/portrait-value-questionnaire) استفاده کرده و از پرسشنامه تعیین ارزش‌های فردی کمک بگیرید.

## چطور می ‌توانیم ارزش ‌هایمان را وارد زندگی‌ خود کنیم؟

ارزش‌های شما می‌تواند در دو بخش اساسی از زندگی شما ظهور کند: اهداف بلندمدت و تصمیم‌های بزرگتان، و زندگی روزمره شما و تصمیمات کوچک آن.

برای وارد کردن ارزش‌هایتان به تصمیمات مهم و بلندمدت، ابتدا به صورت کلی بررسی کنید که تا کنون چقدر بر اساس ارزش‌های خود زندگی کرده‌اید. آیا شغلتان و مسئولیت‌هایی که به واسطه آن بر عهده دارید، رشته‌ای که در آن مشغول به تحصیل هستید، دوستان و همسری که انتخاب کرده‌اید، نحوه‌ای که با دیگران و با خودتان رفتار می‌کنید، تفریح‌ها و سرگرمی‌هایی که دارید، با ارزش‌های شما همخوانی دارند؟

احتمالا جوابتان به سوال بالا منفی است. بسیاری از ما در مسیر زندگی و لابه‌لای پیچیدگی‌های آن، خود و ارزش‌هایمان  را فراموش می‌کنیم. اما تنها شناسایی این موضوع، بسیار مهم است و می‌توانید دوباره به مسیر مطلوب خودتان برگردید.

برای این کار، لیست ارزش‌هایی که در قسمت‌های قبلی تهیه کردید را بیاورید. برای هر یک از ده ارزش خود، فهرستی از فعالیت‌هایی بنویسید که می‌تواند به محقق شدن آن‌ها کمک کند. از نوشتن کارهایی که از لحاظ اقتصادی، زمانی، اجتماعی و ... منطقی نیستند، صرف نظر نکنید. ممکن است این راهکارها عملی نباشند اما به شما کمک می‌کنند که خلاقیتتان را پرورش داده و خارج از چهارچوب معمول فکر کنید و به راه‌های جدید و خلاقانه‌ای برسید.

سپس برای انجام هر یک از این فعالیت‌ها، برنامه‌ریزی کنید. این کارها، اهداف شما برای روز، هفته، ماه، سال یا ده سال بعد هستند.

اگر پیش از این تمرین هم اهدافی داشته‌اید، باید دوباره آن‌ها را ارزیابی کنید. آیا این اهداف مطابق با ارزش‌های شما هستند؟ اگر جواب مثبت است، می‌توانید آن‌ها را در برنامه‌ریزی جدید خود قرار دهید. در غیر این‌صورت، حذفشان کنید؛ مگر اینکه دلیل خیلی خوبی برای انجام آن داشته باشید (برای مثال ممکن است این هدف، مطابق ارزش‌های شما نباشد اما نه تنها به ارزش‌هایتان آسیب چندانی نزد، بلکه منفعت خوبی با خود به همراه داشته باشد که به واسطه آن بتوانید در آینده راه محقق کردن ارزش‌هایتان را در پیش بگیرید).

بخش بعدی، وارد کردن ارزش‌هایتان به زندگی روزمره و تصمیمات کوچک شماست. بسیار دشوار است که بتوانید لحظه به لحظه به ارزش‌هایتان پایبند باشید. راحت‌طلبی، عادت‌های قدیمی، رسیدن به لذت‌های آنی و ... می‌توانند باعث شوند که از ارزش‌های خود دور شوید. اما همچنان می‌توان برای وارد کردن ارزش‌ها به متن زندگی روزانه تلاش کرد. برای این منظور:

- چندروز متوالی، صبح‌ها، پس از بیدار شدن، زمانی را به مرور کردن لیست ارزش‌هایتان اختصاص دهید.
- روزی که در راه دارید را مجسم کنید و ببینید می‌خواهید امروز چطور باشد تا ارزش‌هایتان محقق شود.
- همیشه یک کپی از فهرست ارزش‌های خود همراهتان داشته باشید.
- این فهرست را پس‌زمینه تلفن همراه یا لپ‌تاپ و کامپیوترتان قرار دهید.
- در تلفن همراه خود ریمایندرهایی را تنظیم کنید تا به شما ارزش‌هایتان را یادآوری کنند.
- هرزمان احساس کردید از ارزش‌هایتان فاصله گرفته‌اید، آن لحظه را به خاطر بسپارید. سپس در فرصتی مناسب، آن موقعیت را تحلیل کنید. به جای کاری که در واقع انجام داده و رفتاری که نشان دادید، می‌توانستید چه کاری انجام دهید که هم موقعیت را حل کرده و هم ارزش‌های شما را حفظ کند؟

## چه موانعی بین ما و ارزش‌ هایمان وجود دارد؟

ممکن است موانعی بین شما و ارزش‌هایتان فاصله بیندازند. در زیر، بخشی از این موانع، و راهکار پیشنهادی برای مقابله با آ‌ن‌ها را آورده‌ایم:

### نداشتن شناخت درست از ارزش ‌هایتان

راهکار: استفاده از راه‌های پیشنهادی در بخش‌های قبل.

### وجود تعارض میان ارزش‌ های شما با ارزش ‌های خانواده یا جامعه‌تان

راهکار: اگر آمادگی آن را دارید، برای دفاع از ارزش‌هایتان به میدان بروید. در غیراینصورت، سعی کنید ارزش‌های خود را در بُعدی شخصی‌تر از زندگیتان به اجرا بگذارید تا به دیگران برخورد نکند.

### وجود تعارض میان ارزش‌ هایتان و موقعیتی که در آن هستید و محدودیت ‌هایی که دارید

راهکار: می‌توانید برای خود یک استثنا قائل شوید. برای مثال تا زمانی صداقتتان را حفظ کنید که به دیگران و خودتان آسیبی وارد نکند. در این صورت، اگر موقعیتی پیش آمد که در آن مجبور به دروغ گفتن شدید، هم به ارزش‌های شما آسیب چندانی نمی‌رسد، هم مشکلات حل می‌شود و هم متوجه می‌شوید که احتمالا در رابطه، شرکت یا جای مناسبی نیستید که در آن به دروغ‌گویی مجبورید و بهتر است زودتر از آن‌جا بیرون بیایید.

## جمع‌بندی

ارزش‌ها، چهارچوبی هستند که به تصمیمات شما قالب می‌دهند. با شناخت ارزش‌هایتان، می‌توانید به شناخت دقیق‌تری از خودتان برسید و تصمیماتی مطابق با ارزش‌های خود داشته باشید. با انجام تمرین‌هایی که گفته شد می‌توانید ارزش‌های خود را شناسایی، سلسله مراتب آن‌ها را مشخص کرده و آن‌ها را وارد متن زندگیتان کنید. انتخاب و ساخت مسیرتان مطابق با ارزش‌هایی که دارید، باعث می‌شود سرشار از رضایتی عمیق و یکپارچگی درونی شوید.
