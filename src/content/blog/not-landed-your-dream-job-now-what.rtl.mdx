---
title: "به شغل رؤیایی‌ات نرسیدی، حالا چی؟"
id: "039"
dateUpdated: "2020-02-11"
datePublished: "2020-02-11"
categories:
  - "blog"
tags:
  - "passion"
slug: "not-landed-your-dream-job-now-what"
image: ""
description: "هیچ فرد مجربی، یک سابقه کامل و بی‌نقص ندارد. گاهی اوقات برای شغلی که به نظر می‌رسد رویایی باشد، درخواست می‌دهید و رد می‌شوید. دست و پنجه نرم کردن با غم و ناامیدی برای مدت کوتاهی طبیعی است اما سرانجام باید خودتان را وادار به ادامه دادن کنید و مسیرتان را دوباره از سر بگیرید.
"
---

هیچ فرد مجربی، یک سابقه کامل و بی‌نقص ندارد. گاهی اوقات برای شغلی که به نظر می‌رسد رویایی باشد، درخواست می‌دهید و رد می‌شوید. دست و پنجه نرم کردن با غم و ناامیدی برای مدت کوتاهی طبیعی است اما سرانجام باید خودتان را وادار به ادامه دادن کنید و مسیرتان را دوباره از سر بگیرید. این به معنای دست کشیدن از رویایتان نیست؛ بلکه نوعی برنامه‌ریزی مجدد است.
اکنون به چهار راهکار می‌پردازیم که با کمک آن‌ها می‌توانید به غم و ناامیدی خود غلبه کنید:

## **رد شدن خود را به عنوان یک پله در نظر بگیرید**

در لحظه، اینطور به نظر می‌رسد که رد شدن در یک فرصت، به معنای این است که محکوم به شکست هستید و هرگز نمی‌توانید اهداف زندگیتان را تحقق ببخشید. اگرچه چنین موقعیتی به ندرت پیش می‌آید اما در صورت وقوع، دانستن این نکته که چنین موضوعی واقعیت ندارد، نمی‌تواند کمک چندانی به شما کند. به همین دلیل، یک گام مفید در این لحظات، نگاه کردن به گذشته خود و بررسی تلاش‌هایی است که منجر به شکست شدند. سپس باید به این موضوع توجه کنید که چطور همان تلاش‌های منجر به شکست، زمینه اتفاقات دیگر را برای شما به وجود آوردند (در مورد داستان خود من، از دست دادن شغلم در اولین موج اخراج روزنامه‌نگاران در سال 2001، باعث شد زمان خالی زیادی برای بازسازی خود از لحاظ حرفه‌ای و شغلی داشته باشم).

## **ناامیدیتان را به انگیزه‌ای برای خود تبدیل کنید**

زمانی که در مقطع ارشد در دانشگاه تحصیل می‌کردم، یکی از همکلاسی‌هایم –که بعداً پزشک شد-، نامه‌های رد شدن خود از سمت مدارس مختلف پزشکی را روی درب خود و جلوی دید همگان چسبانده بود. روحیه مبارزه طلبی‌اش، او را متمرکز نگاه داشت. او نهایتاً به ارتش پیوست، به عنوان پزشکِ در خدمت آموزش دید و امروز به عنوان یک متخصص داخلی فعالیت می‌کند.
اگر به دلیل نداشتن مهارت یا تجربه خاصی، از یک کار منع شده‌اید یا درخواستتان رد شده است، این بهترین فرصت برای مهار خشمتان به طور موثر و استفاده از آن در مسیر پیشرفت است.
یادگیری یک زبان رایانه‌ای جدید و یا تکمیل یک گواهینامه و مدرک، می‌تواند خسته‌ کننده یا طاقت فرسا باشد اما خشمتان می‌تواند شما را در مسیر پیشرفت نگه دارد. چراکه بعد از گذر از این سختی، هیچکس نمی‌تواند به بهانه نداشتن یک مدرک، درخواست شما را رد کند.

اگر به دلیل رد شدن مکرر درخواست‌های شغلیتان احساس ناخوشایندی دارید، می‌توانید از راهکاری که مبنی بر تحقیقات لورن وینکلر (Lauren Eskreis Winkler)  و اِیِل فیشباخ (Ayelet Fishbach) طراحی شده است، استفاده کنید. بر اساس این روش، توصیه کردن و مشورت دادن به کسانی که در موقعیتی مشابه شما هستند، می‌تواند انگیزه شما را افزایش دهد. بنابراین ممکن است پس از مشورت دادن به یک فرد دیگر که به دنبال کار می‌گردد، انگیزه بیشتری برای بیرون کشیدن خودتان از وضعیت موجود پیدا کنید.

## **ابزارهایی جایگزین را برای رسیدن به هدف خود مشخص کنید**

بعد از اتمام دوره کارشناسی ارشد ، تصمیم گرفتم دکترای خود را بگیرم و در محیط دانشگاهی مشغول به کار شوم. اما تمام درخواست‌هایی که برای برنامه‌های دکتری می‌فرستادم، رد می‌شدند و این موضوع مرا بسیار افسرده و ناامید کرد. فکر می‌کردم که این، نقطه‌ی پایانی برای آرزوهای من در زمینه تدریس دانشگاهی است. اما در کمتر از چهارسال بعد، راهی یک دانشگاه برجسته محلی شدم و در آنجا فعالیتم را به عنوان دستیار استاد آغاز کردم و طی یک دهه، تدریس دروس اجرایی را به عهده گرفتم.

برای هر هدفی که در سر دارید، احتمالاً مسیرهای جایگزینی وجود دارند که اگر بهتر از مسیر اصلی نباشد، حتماً به خوبی همان خواهند بود. از خودتان بپرسید:

- آیا برای مجموعه فعلی، رقیبی وجود دارد که در سمت‌های مشابه استخدام انجام دهد؟
    (برای مثال ممکن است کوکاکولا شما را برای بخش ارزیابی خود استخدام نکند اما پپسی در همین سمت، انتخابتان کند.)
- آیا سمت‌های مشابه و نزدیکی وجود دارند که همچنان برای شما مناسب باشد؟
    (آیا آغوشتان نسبت به سمت‌هایی در واحد فروش، پخش و توزیع و یا روابط عمومی باز است؟)
- آیا شرکت مورد نظر شما، فروشندگان، تامین‌کنندگان و یا مشاغلی وابسته به خود دارد که بتوانید در عوض، برای آن‌ها کار کنید؟
    (شاید بتوانید در آژانس تبلیغاتی‌ای مشغول به کار شوید که حوزه خرید رسانه‌ی شرکت مورد نظر شما را کنترل و مدیریت می‌کند.)
- آیا نقش‌هایی فرعی وجود دارند که بتوانید آن‌ها را به عهده بگیرید؟
    (می‌توانید حساب لینکدین (LinkedIn) افرادی را که شغل موردنظر شما را دارند، بررسی کنید. مسیر شغلی آن‌ها چگونه بوده است؟ آیا می‌توانید به مشاغلی که آن‌ها قبل از شغل کنونی خود داشته‌اند، بپردازید؟)

## **راهی برای باقی ماندن در رادار شرکت پیدا کنید**


حقیقت این است که طی دو سال، تقریباً نیمی از انتقال‌های اجرایی یک سازمان، ناامیدکننده از آب در می‌آیند یا کاملاً به شکست منجر می‌شوند. بنابراین کسی که در آن سمت زمین خورده است، ممکن است دوباره انتخاب شود و یا از او بخواهند که شرکت را ترک کند.

باید خیلی زود دست به کار شوید: زمانیکه شرکت موردنظرتان به شما اطلاع می‌دهد که درخواستتان مورد قبول واقع نشده است، می‌توانید در جواب، یادداشتی گرم و صمیمانه برای آن‌ها ارسال کنید. در این یادداشت می‌توانید از آنها بابت فرصتی که در اختیارتان قرار دادند تشکر کرده و اعلام کنید که همچنان به کار کردن در شرکت آن‌ها علاقمند خواهید ماند. علاوه بر آن، می‌توانید اضافه کنید که اگر احساس کردند که شما برای نقش‌ها و سمت‌های دیگری که در هر زمانی ممکن است خالی شوند، مناسب هستید، از صمیم قلب مایلید که درمورد آن گفت‌وگو کنید.

علاوه بر همه این‌ها، می‌توانید یک هشدار گوگل (Google Alert) برای سازمان موردنظرتان تنظیم کنید تا از پیشرفت‌های آن مطلع شوید (برای مثال ممکن است در حال افتتاح یک دفتر در حوزه‌ای جدید و یا اجرای یک برنامه تازه باشند که می‌تواند حاکی از نیاز آن‌ها به نیروی جدید باشد).

سعی کنید لینکدین را به طور منظم و روزانه، به منظور اطلاع یافتن از آگهی‌های استخدام جدید، بررسی کنید.

همچنین بر یافتن راه‌هایی زیرکانه برای برقراری ارتباط با مدیران استخدام تمرکز کنید. برای مثال ممکن است از طریق مصاحبه خود یا حساب لینکدین وی، مطلع شوید که او عضو یک شرکت تخصصی و حرفه‌ای است.

اکنون باید سعی کنید تا به طور منظم و در فواصل و دوره‌هایی مشخص، در رویدادها و گردهمایی‌های آن سازمان، شرکت کنید. چنین کاری این امکان را به شما می‌دهد تا بتوانید فرصت‌هایی برای مکالمات و گفت‌و‌گوهای تصادفی و طبیعی ایجاد کنید. ممکن است حرکتی سخت و نیازمند تمرکز به نظر برسد، اما اگر بر این شرکت تمرکز کرده‌اید و مایلید که ارتباطتان را با آن حفظ کنید، باید این کار را انجام دهید. در نتیجه، زمانی که یک موقعیت در سازمان خالی شود، چه این اتفاق در شش ماه آینده رخ دهد چه در سه سال، آن‌ها خاطره شفاف و واضحی از شما خواهند داشت و به احتمال زیاد شما جزئی از اولین اولویت‌های آنان خواهید بود.

زمانی که امید و انتظاراتمان را در مورد یک فرصت شغلی حرفه‌ای بالا می‌بریم، اما به نحوی شکست می‌خوریم و آن موقعیت محقق نمی‌شود، تجربه غم و در هم شکستگی کاملاً طبیعی است. اما با دنبال کردن این راهکارها، می‌توانید از تلخی این شکست به عنوان نردبانی به سمت موقعیت‌هایی بهتر و بزرگ‌تر بهره ببرید.
