---
title: "چه مواقعی می ‌توانیم از یک مشاور شغلی کمک بگیریم"
id: "057"
dateUpdated: "2020-10-01"
datePublished: "2020-10-01"
categories:
  - "blog"
tags:
  - "career-coaching"
slug: "when-get-career-counselling"
image: ""
description: "شما زمان زیادی را در محل کارتان می‌گذرانید، انرژی زیادی را در شغل خود صرف می‌کنید و ارتباطات بسیاری را در زمینه کاریتان شکل می‌دهد. بنابراین شغل شما، بُعدی مهم از زندگی شماست. در محیط کارتان نیز مانند همه حوزه‌های زندگی، ممکن است به چالش‌ها و مشکلاتی برخورد کنید که نمی‌توان به تنهایی از پس
"
---

شما زمان زیادی را در محل کارتان می‌گذرانید، انرژی زیادی را در شغل خود صرف می‌کنید و ارتباطات بسیاری را در زمینه کاریتان شکل می‌دهد. بنابراین شغل شما، بُعدی مهم از زندگی شماست. در محیط کارتان نیز مانند همه حوزه‌های زندگی، ممکن است به چالش‌ها و مشکلاتی برخورد کنید که نمی‌توان به تنهایی از پس آن‌ها برآمد. یکی از منابع کمکی شما در این موقعیت، [مشاوره شغلی](https://10000rooz.ir/choose-job/) است. یک مشاور شغلی می‌تواند به شما کمک کند، اگر ...:

## شغل فعلی خود را دوست دارید اما به موفقیت و پیشرفت بیشتری نیازمندید

اگر مدت زمان زیادی است که ترفیع نگرفته‌اید، پیشرفت نکرده‌اید، نمی‌دانید چطور باید ترقی کنید، وظایف خود را به درستی انجام می‌دهید اما خبری از تشویق و پاداش و قدردانی نیست، حمایت نمی‌شوید و حس می‌کنید در سازمان شما جایی برای موفقیت و رشد وجود ندارد، مشاوره شغلی برای شما راهکار مناسبی است.

## می‌خواهید وارد مرحله جدیدی از زندگی کاری‌تان بشوید

ممکن است همچنان شغلتان را هدفمند ببینید و آن را دوست داشته باشید اما بخواهید آن را وارد مرحله‌ای جدید کنید. تعریف کردن وظایفی جدید برای خود، گسترش کارتان در حوزه‌های جدید، همکاری با افراد جدید و ... می‌تواند مرحله بعدی شما در مسیر شغلیتان باشد. مشاور شغلی می‌تواند شما را در این راه همراهی کند.

## حوزه کاریتان را دوست دارید اما می‌خواهید تغییر شغل دهید

ممکن است حوزه کاریتان را دوست داشته باشید اما بخواهید وارد دپارتمان و بخش دیگری شده و سمت جدیدی را به عهده بگیرید. مشاور شغلی می‌تواند به شما کمک کند که توانایی‌ها، مهارت‌ها و علایق خود را بررسی کرده و آن را با ویژگی‌ها و لازمه‌های سمت جدید تطبیق دهید و ببینید آیا برای این سمت مناسب هستید یا خیر.

## در شغلتان گیر افتاده‌ یا در آن گم شده‌اید

زمانی که حس می‌کنید در مسیر کاری خود گیر کرده‌اید، نمی‌دانید باید چه کار کنید، شغلتان دیگر برایتان لذت‌بخش نیست یا مدت زیادی است که دستاورد خاصی نداشته‌اید.

## می‌خواهید یک تغییر اساسی در حرفه‌تان به وجود آورید یا زمینه کاری‌تان را به کلی عوض کنید

اگر رشته تحصیلی شما حسابداری بوده است اما می‌خواهید وارد بازاریابی شوید یا سال‌ها به عنوان یک پرستار خدمت کرده‌اید و اکنون حس می‌کنید تدریس برای شما مناسب‌تر است، مشاور شغلی گزینه مناسبی است. او می‌تواند به شما کمک کند به درستی علایق خود را شناسایی کنید و ببینید که چطور می‌توان آن‌ها را به درآمدزایی رساند و به یک شغل واقعی تبدیل کرد.

## رزومه‌هایی که می‌فرستید یا مصاحبه‌هایی که در آن‌ها شرکت می‌کنید، موفقیت‌آمیز نیستند

اگر تا به حال برای موقعیت‌های زیادی رزومه ارسال‌ کرده‌اید اما با شما تماس نگرفته‌اند، یا موفق شده‌اید که در جلسه اول مصاحبه شرکت کنید اما پس از آن دیگر خبری از کارفرما نشده است، مشاور شغلی می‌تواند به شما کمک کند. بررسی و بازنویسی مجدد رزومه، به روزرسانی پروفایل لینکدین، آموزش و تمرین مهارت‌ها و نکات اساسی شرکت در یک مصاحبه شغلی و ... می‌تواند این مشکل را برای شما حل کند.

## می‌خواهید کارتان را شروع کنید اما نمی‌دانید چه مسیری مناسب شماست

اگر می‌‌خواهید برای اولین بار در بازار کار قدم بگذارید یا به تازگی شغل قبلی خود را رها کرده‌اید و نمی‌دانید چه انتخابی برای ‌شما مطلوب است، مشاور شغلی می‌تواند در شفاف‌سازی این مسیر مبهم به شما کمک کند.

## به استعفا دادن فکر می‌کنید اما از آن مطمئن نیستید

دلایل زیادی وجود دارد که ممکن است شما را به استعفا دادن ترغیب کند. محیط ناسالم کاری، ترفیع‌های غیرمنصفانه، مدیریت نامناسب، وظایف و مسئولیت‌های بیش از حد و غیرمرتبط، برنامه کاری نامشخص، حقوق و مزایای ناکافی و ... . اما استعفا دادن می‌تواند از ابعاد زیادی شما را تحت فشار قرار دهد. باید زمان و انرژی زیادی را صرف پیدا کردن کار جدید کنید. در این مدت، ممکن است به مشکلات مالی زیادی بر بخورید. ممکن است کارفرمای جدید شما با کارفرمای قبلی‌تان ارتباط برقرار کند و اگر بدون رعایت اصول، از کار قبلی خود خارج شده باشید، اعتبار شما لکه‌دار می‌شود. از طرفی ممکن است بدون نیاز به استعفا دادن، با ایجاد تغییراتی جزئی یا اساسی، بتوانید شغل کنونی خود را احیا کرده و آن را به کاری لذت‌بخش تبدیل کنید. مشاور شغلی کمکتان می‌کند که ابتدا در جهت اصلاح و بازسازی موقعیت کنونی خود تلاش کنید و اگر موفق نشدید، به شما آموزش می‌‌دهد که چطور استعفا دهید که اعتبار شما کمترین آسیب را ببیند.

## در محل کارتان شاد نیستید

مشخص‌ترین نشانه‌ای که می‌توانید از آن کمک بگیرید، احساس رضایت و شادی است. اگر در محل کارتان شاد نیستید، از وظایفی که به شما محول می‌شود متنفرید، روزشماری می‌کنید تا تعطیلات آخرهفته فرا برسد، احساس نارضایتی و فرسودگی شغلی دارید، مشاور شغلی می‌تواند به شما کمک کند.

## می‌دانید کاری که به آن مشغولید، شغل موردعلاقه‌تان نیست اما به پول آن نیاز دارید

اگر کل ماه خودتان را به زور تا محل کار می‌کشانید، حس می‌کنید برای کاری مهم‌تر ساخته شده‌اید یا فکر می‌کنید توانمندی شما بسیار بیشتر از این است و تنها انگیزه ‌شما، حقوقی است که آخرماه برایتان واریز می‌شود، شما به یک مشاور شغلی نیاز دارید.

## اهداف اصلی‌تان از کار کردن را فراموش کرده‌اید

بسیار محتمل است که در مسیر زندگی، اهداف و ارزش‌های اساسی خود را فراموش کنید. ممکن است پس از سال‌ها کار کردن به این نتیجه برسید که شغل فعلی‌تان، با اهدافی که از کار کردن در ذهن داشتید، تطابق ندارد. مشاور شغلی می‌تواند به شما کمک کند که مسیر کاری خود را دوباره طراحی کنید.

## هنوز به طور مشخص اهداف خود را شناسایی نکرده‌اید

چه در ابتدای ورودتان به بازار کار، چه پس از چندین سال فعالیت، ممکن است احساس کنید هنوز نمی‌دانید هدفتان از کار کردن چیست، می‌خواهید چه تاثیری روی چه چیزی بگذارید، چه چیزی را تغییر دهید یا چه دستاوردی کسب کنید. مشاور شغلی بر اساس توانمندی‌ها، علایق و ارزش‌هایتان به شما کمک می‌کند که برنامه‌ای حرفه‌ای برای خود تدوین کرده و اهدافی را که منحصر به ویژگی‌های فردی شماست، شناسایی کنید.

## در مورد آینده مضطرب هستید

ابهام، نداشتن کنترل روی شرایط، روابط مخرب و ... می‌تواند باعث شود که محیط کار برایتان اضطراب‌آور شود. در چنین حالتی، مشاور شغلی می‌تواند با برنامه‌ریزی به شما کمک کند که مهارت‌های لازم برای ارتباط موثر با دیگران و کنترل شرایط را بیاموزید، کارتان را به نحوی که دوست دارید بازطراحی کنید، اهداف و آینده‌تان را بهتر یشناسید و اضطرابتان را مدیریت کنید.

\*نکته: اگر اضطراب شما ناشی از عواملی خارج از محل کار است، مثل روابطتان با خانواده و دوستان، مشکلات جسمانی خود یا عزیزانتان، مشکلات و آسیب‌هایی که ریشه در گذشته دارند و ...، باید به روانشناس یا مشاور فردی مراجعه کنید. مهم است که بدانید چه مواقعی نباید مشاوره شغلی بگیرید.

## حس می‌کنید علایق متعدد و متنوعی دارید

اگر به زمینه‌های متعددی علاقه دارید و نمی‌دانید کدام یکی از آن‌ها بیشتر از یک سرگرمی برای شما اهمیت دارد، کدام با ارزش‌ها و اهداف شما همخوانی دارد، کدامیک را می‌توان به درآمدزایی رساند، کدام بر سایرین اولویت دارد و ...، مشاور شغلی می‌تواند به شما کمک کند تا هرکدام را بررسی کرده و میزان درستی و اهمیت آن‌ها را بسنجید.

## حس می‌کنید به هیچ چیزی علاقه‌مند نیستید

در موقعیت مقابل حالت قبل، ممکن است احساس کنید به هیچ حوزه‌ای آنقدر علاقه ندارید که بخواهید در آن مشغول به کار شوید. مشاور شغلی می‌تواند با مصاحبه‌ای دقیق، بررسی گذشته و فعالیت‌های کنونی شما، آزمون‌های روانشناسی، تمرین‌هایی هدفمند و خلق تجربه‌های متعدد، به حل این مشکل و کشف علایق شما بپردازد.

## به توصیه‌های یک شخص سوم و بیرونی نیاز دارید

زمانی که در یک جنگل انبوه گم می‌شوید، پیدا کردن مسیر از میان درختان مشابه هم، کار بسیار دشواری است. اما اگر بتوانید به بالای یک درخت بروید یا از طریقی، تصویری از زاویه بالا از جنگل داشته باشید، راحت‌تر می‌توانی مسیر درست را پیدا کنید. گیر کردن در شرایط مبهم و پیچیده در محل کار نیز مانند گم شدن در جنگل است. خودتان ایده درستی از زاویه بیرونی ندارید، دوستان و همکارانتان ممکن است توصیه‌هایی به شما داشته باشند که فقط برای خودشان کارآمد است یا شما را در مسیری قرار می‌دهد که آن‌ها می‌خواهند. مشاور شغلی می‌تواند به شما تصویری از بیرون بدهد و به عنوان شخص سوم، موقعیت را ارزیابی کرده و نگاهتان را شفاف و اصلاح کند.

## به شخصی نیاز دارید که بر شما نظارت کند

گاهی اوقات با افزایش مشغله‌ها و کاهش انگیزه و انرژی، دیگر توانایی آن را ندارید که خودتان عملکردتان را کنترل کنید. مشاور شغلی می‌تواند بر شما نظارت کند. وجود یک ناظر بیرونی، علاوه بر برقراری نظم، شما را نسبت به وظایف و تمرین‌هایتان متعهدتر می‌کند.

## به توصیه‌ای خاص و منحصر به خودتان و موقعیتتان نیاز دارید

توصیه‌های عمومی فراوانی از افراد مختلفی روی اینترنت قابل دسترس است. اگر به درستی فرد موردنظر خود را انتخاب کنید و مطمئن شوید که تخصص و تجربه او، به توصیه‌هایش اعتبار می‌بخشد، می‌توانید بخشی از مسیر را طی کنید. اما در نهایت همه افراد به جایی می‌رسند که مشکلات، چالش‌ها و سوالات، منحصر به فرد می‌شوند. شما با ویژگی‌های شخصیتی، گذشته و تجاربی که داشته‌اید، علایق و ارزش‌ها، روابط و خانواده‌تان و ...، موقعیتی خاص دارید که احتمالا فقط مختص به خودتان است. در چنین شرایطی، دیگر توصیه‌های عمومی کفایت نمی‌کند و لازم است یک مشاور شغلی،بر اساس موقعیتتان، توصیه‌های ویژه و متناسب به شما ارائه دهد.

## به دنبال اصلاح و تقویت کردن روابط کاری خود هستید

همکاران شما، خانواده دوم شما محسوب می‌شوند. زمان زیادی از روزتان را کنار آن‌ها می‌گذرانید و اگر روابطتان با آن‌ها، مسالمت‌آمیز و مثبت نباشد، می‌توانید آثار مخرب زیادی بر سلامت روان شما، کیفیت عملکردتان در محیط کار و ... بگذارد. مشاور شغلی به شما کمک می‌کند تا ابتدا شخصیت خود و نقاط قوت و ضعف خود را درک کرده، سپس همکارانتان را بهتر بشناسید و روابطتان را اصلاح کنید.

## برای هدایت شغل جدیدتان به کمک نیاز دارید

اگر به تازگی وارد بازار کار شده‌اید، ترفیع درجه گرفته‌اید یا شغلتان را عوض کرده‌اید و کار جدید شما، در یک حوزه کاملا متفاوت با کار قبلی‌تان است، ممکن است برای طراحی مسیر شغلی جدید خود و سازگار شدن با شرایط تازه، به مشاوره شغلی نیاز داشته باشید.

مشاور شغلی می‌تواند در کنار شما، مسیر را برایتان هموار کرده و راهنماییتان کند. فقط کافی است این نشانه‌ها را بشناسید و در صورت برخورد با آن‌ها، از یک مشاور مجرب کمک بگیرید.
