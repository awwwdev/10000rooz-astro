---
title: "9 توصیه برای کار پیدا کردن در دوران بحران کرونا"
id: "035"
dateUpdated: "2020-05-02"
datePublished: "2020-05-02"
categories:
  - "blog"
tags:
  - "getting-a-job"
slug: "job-search-in-corona-pandemic"
image: ""
description: "کار پیدا کردن در دوران بحران کرونا می‌تواند ترسناک و مبهم باشد. در این یادداشت به 9 توصیه می‌پردازیم که به شما در جست و جوی کار در همه گیری کرونا کمک می‌کند.
"
---

اگر در بحران ناشی از پاندمی کرونا شغلتان را از دست داده‌اید یا هنگام اوج گرفتن این بحران، در میانه‌ی جست‌وجوی کار بودید، وحشت نکنید و تسلیم نشوید. اگرچه چنین شرایطی می‌تواند چالش‌برانگیز باشد، راه‌هایی وجود دارد که می‌توانید از طریق آن‌ها، در دوران بحران نیز به دنبال کار بگردید و احتمال موفقیت خود را افزایش دهید.
این چک‌ لیست، شامل 9 نکته است که می‌تواند به شما کمک کند تا ذهنتان را کمی منظم کرده، آشفتگی‌های ناشی از فشار روانی این دوران را کنار زده و برای جست‌وجویی بهتر و کارآمدتر ایده بگیرید.

## از مزایایی که بهتان تعلق می‌گیرد استفاده کنید

اگر در زمان کرونا شغلتان را از دست داده‌اید، ممکن است از طرف بیمه شما، شرکتتان و یا دولت، مزایایی به شما تحت عنوان مزایای بیکاری در شرایط بحران تعلق گیرد. برای اطلاع بیشتر درمورد این موضوع می‌توانید از مدیر منابع انسانی شرکتتان کمک بگیرید و شرایط [بیمه بیکاری](https://bimehbikari.mcls.gov.ir/icm_content/media/image/2015/06/67017_orig.pdf) را نیز مطالعه کنید.

## خودتان را برای جست‌وجوی شغل آماده کنید

1. [رزومه](https://10000rooz.ir/blog/resume-writing/) و [پروفایل لینکدین](https://10000rooz.ir/blog/how-to-write-a-professional-linkedin/) خود را به روز کنید. می‌توانید از یک تایم لاین کمک بگیرید تا اطلاعات خود را بر اساس زمان نظم دهید، به آخرین سمت‌هایی که در آن مشغول بوده‌اید اشاره کنید و رزومه خود را خلاصه و راحت ارائه دهید. بهتر است در تایم لاین خود، بیشتر به سمت‌هایی اشاره کنید که به این شغلی مربوط باشند.
2. [نامه پوششی](https://10000rooz.ir/blog/resume-vs-cv/#tfawt_rzwmh_w_namh_rwkshCover_Letter) (Cover Letter) بنویسید.کاور لتر، نامه پوششی، نامه روکش یا معرفی‌نامه، یادداشتی کوتاه و چندخطی است که به همراه رزومه خود، برای مدیر کسب‌و‌کار مدنظرتان ارسال می‌کنید. این نامه کوتاه، در صورت رعایت اصول اولیه، می‌تواند تاثیرگذاری شما را افزایش داده و باعث شود بهتر در ذهن مخطبتان نقش ببندید و احتمال استخدامتان افزایش پیدا کند. فراموش نکنید که یک نامه پوششی خوب باید چند ویژگی کلی داشته باشد:

- باید واضح و با جزئیات بوده و اطلاعات آن به روز باشد.
- باید مختص آن شرکت و سازمان نوشته شود.
- نباید از لحاظ املا و دستور زبان و نکات ویرایشی، هیچ مشکلی داشته باشد.
- نباید جملات احساسی یا متعصبانه داشته باشد.
- بهتر است در آن از آمار و ارقام و حقایقی کوتاه و عینی در مورد خودتان استفاده کنید.

## از بازار کار آگاه باشید

درست است که در بحران ناشی از کرونا، مشاغل خیلی زیادی آسیب دیدند و صنایع بسیاری تا مرز نابودی رفتند، اما در این میان، مشاغلی هم بودند که به شدت رشد کردند و تقاضا در حوزه آن‌ها، به طرز چشم‌گیر و بی‌سابقه‌ای افزایش پیدا کرد. در واقع بازار کار شوک بزرگی را متحمل شد و اگر بتوانید این شوک را به درستی بشناسید، شانس خود برای استخدام در این وضعیت بحرانی را افزایش داده‌اید.
به طور مثال از مشاغلی که نه تنها آسیب ندیده بلکه به شدت رشد کردند، می‌توان به این موارد اشاره کرد:

- فروشگاه‌های آنلاین یا تلفنی
- روان‌درمانگران آنلاین
- آموزگاران و مدرسانی که دوره‌های آنلاین طراحی و ارائه کردند
- مشاغل مربوط به نظافت و ضدعفونی کردن اماکن
- تیم‌های پشتیبانی نرم‌افزارها و حوزه تکنولوژی

## جست‌وجوی کار را از افراد نزدیک خود شروع کنید

جست‌وجوی خودتان را از طریق افراد نزدیک و آشنایان خود آغاز کنید. از آن‌ها بخواهید که اگر موقعیتی می‌شناسند که با شرایط شما منطبق است، آن را به شما معرفی کنند یا برای برقراری ارتباط با کارفرمایانی که در حال استخدام هستند، برایتان معرفی‌نامه بنویسند.
می‌توانید جست‌وجوی خود را به شکل آنلاین تکمیل کنید. وب‌سایت‌های برتر حوزه کاریابی، اپلیکیشن‌هایی مانند لینکدین، شبکه‌های اجتماعی، صفحات مجازی و وبسایت شرکت‌ها و سازمان‌هایی که در حوزه کاری شما فعالیت می‌کنند، همه و همه از جمله راه‌هایی هستند که می‌توانید در جست‌وجوی آنلاین خود، از آنان کمک بگیرید. برای آشنا شدن با ترفندهای جست‌وجوی کار می‌توانید [این](https://10000rooz.ir/all/get-a-job/) مقاله جامع درباره کار پیدا کردن را بخوانید.

## دورکاری می‌تواند گزینه‌ای خوب و مناسب باشد

اگر بتوانید شرایط کاری خود را به شیوه‌ای تنظیم کنید که دورکاری برایتان ممکن شود، شانس استخدام شما افزایش خواهد یافت. دورکاری به شما این امکان را می‌دهد که در فضایی عاری از آلودگی‌های احتمالی و استرس‌های معمول محیط کار، در ساعاتی منعطف و شرایطی مناسب به انجام کارتان بپردازید. از طرفی دورکاری، معمولا گزینه‌ای به صرفه و مناسب برای کارفرمایان به شمار می‌رود. بنابراین می‌توان به آن، به عنوان یک مزیت رقابتی نگاه کرد.

## راهکار ارائه دهید

بحران اقتصادی ناشی از کرونا، نه فقط کارکنان، بلکه کارفرمایان را نیز درگیر چالش‌هایی جدی و بزرگ کرده است. اگر مصمم هستید که شغل مدنظرتان را به دست بیاورید، یک پیشنهاد خوب این است که درمورد وضعیت کنونی آن سازمان تحقیق و مطالعه کنید. لیستی از اصلی‌ترین چالش‌هایی را که اکنون با آن درگیر هستند، تهیه کنید. مدت زمانی را صرف بررسی آن چالش‌ها کرده و سعی کنید برای آن‌ها راه حلی پیدا کنید. راهی که حتی اگر به حل قطعی مشکل منجر نشود، حداقل بتواند وضعیت بحرانی شرکت را اندکی بهبود ببخشد. اگر با دستی پر از راهکارهای عملی وارد مصاحبه شوید، شانس استخدام شما افزایش پیدا می‌کند.

## مهارت‌هایتان را گسترش دهید

بیکاری ناشی از این بحران، اگرچه فشار زیادی را بر شما اعمال کرده، اما از طرفی، زمان خالی زیادی را برایتان به ارمغان آورده است. می‌توانید از این زمان خالی استفاده کرده و در کنار جست‌وجوهایتان، مهارت‌های خود را ارتقا دهید. به این منظور می‌توانید از دوره‌های آنلاین، مقالات، سخنرانی‌ها و کتاب‌ها و نشریات استفاده کنید. دوره‌ای که اکثر افراد در شوک ناشی از بحران قرار گرفته‌اند، بهترین زمان برای ارتقا و گسترش مزیت رقابتی و مهارت‌های شماست. به منظور استفاده از آموزش‌های آنلاین رایگان یا با تخفیف مناسب در حوزه‌های متنوع، می‌توانید از وب‌سایت‌هایی مانند وب‌سایت [لیموناد](https://www.limoonad.com/home/index)، [مکتب‌خونه](https://maktabkhooneh.org/)، [فرادرس](https://faradars.org/)، [فرانش](https://faranesh.com/)، [دانشجویار](https://www.daneshjooyar.com/) و ... استفاده کنید.

## شغل بعدیتان ممکن است موقت باشد

بازار کار در حالت عادی، همواره ملتهب و در حال تغییر است. اکنون، این بحران جهانی، به جریان متغیر و ملهتب بازار دامن زده و آن را دستخوش تغییرات لحظه‌ای کرده است. در چنین شرایط متغیر و بی‌ثباتی، نباید انتظار داشته باشید که کار بعدیتان، حتما تا مدت زیادی دوام بیاورد. بهتر است منعطف باقی بمانید، برای هرگونه تغییری آماده بوده و سعی کنید همواره یک برنامه جایگزین برای شرایط غیرمنتظره در نظر داشته باشید.

## صبور باشید

در آخر اینکه صبور باشید و این نکته را فراموش نکنید که این بحران، نه فقط شما بلکه تمام کسب‌وکارها و مشاغل را تحت تاثیر قرار داده است. بهتر است منتظر بازگشتن اوضاع به شرایط قبلی نباشید؛ هیچ‌ چیز به حالت قبل برنمی‌گردد. در چنین شرایطی، تنها پذیرش وضعیت موجود و تلاش برای انطباق با آن است که می‌تواند شما را از این بحران به سلامت عبور دهد.

## جمع‌بندی

در این یادداشت کوتاه، به 9 توصیه پرداختیم که می‌تواند به شما در پیدا کردن کار در این دوران سخت کمک کند. امیدتان را از دست ندهید و تسلیم نشوید.
