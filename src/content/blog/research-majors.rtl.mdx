---
title: "چگونه یک رشته را بهتر بشناسیم؟"
id: "044"
dateUpdated: "2021-07-04"
datePublished: "2021-07-04"
categories:
  - "blog"
tags:
  - "choosing-a-major"
slug: "research-majors"
image: ""
description: "انتخاب رشته، از انتخاب‌های مهمی است که می‌تواند تاثیر بسیاری بر زندگی فرد بگذارد. انتخابی که مانند همه تصمیم‌گیری‌های زندگی، ممکن است با اشتباهاتی همراه شود و باید ابعاد بسیاری را در مورد آن مورد توجه قرار داد. یکی از این ابعاد، داشتن شناختی جامع و مناسب از رشته دانشگاهی مورد نظرتان و شرایط آن
"
---

[انتخاب رشته](https://10000rooz.ir/choose-major/)، از انتخاب‌های مهمی است که می‌تواند تاثیر بسیاری بر زندگی فرد بگذارد. انتخابی که مانند همه تصمیم‌گیری‌های زندگی، ممکن است با [اشتباهاتی](https://10000rooz.ir/blog/common-mistakes-in-choosing-college-major/) همراه شود و باید ابعاد بسیاری را در مورد آن مورد توجه قرار داد.

یکی از این ابعاد، داشتن شناختی جامع و مناسب از رشته دانشگاهی مورد نظرتان و شرایط آن است. در این مقاله، به بررسی نکاتی پرداخته‌ایم که بهتر است در هنگام بررسی یک رشته دانشگاهی، به آن‌ها توجه کنید.

## **آینده آن رشته در بازار کار**

احتمالا یکی از اهداف اصلی شما برای تحصیل در یک رشته دانشگاهی، این است که بتوانید در آینده در حوزه مربوط به آن مشغول به کار بشوید. بنابراین بسیار مهم است که بازار کار آن رشته در آینده را بررسی کنید. به این منظور، می‌توانید بر اساس گام‌های زیر پیش بروید:

### **بررسی مشاغلی که از راه این رشته می‌توان به آن‌ها مشغول شد**

تحصیل در برخی از رشته‌ها، منجر می‌شود که نهایتا در مشاغل مشخصی مشغول به کار شوید. برای مثال فارغ‌التحصیلان رشته عکاسی، در پایان در حوزه موردعلاقه‌شان مشغول به عکاسی می‌شوند و ممکن است پس از کسب تجربه بسیار در این زمینه، شروع به تدریس عکاسی یا نوشتن در این‌باره می‌کنند. اما فارغ‌التحصیلان رشته مهندسی صنایع، ممکن است مسیر پیچیده‌تری پیش روی خود داشته باشند.

پس گام اول برای بررسی بازار کار یک رشته دانشگاهی، این است که ببینید این رشته به چه مشاغلی ختم می‌شود. برای این کار، می‌توانید از یک مشاور شغلی حرفه‌ای کمک بگیرید،

اکنون که لیستی از مشاغلی دارید که به واسطه تحصیل در رشته مورد نظر شما، می‌توان در آن‌ها مشغول به کار شد، وارد مرحله بعد می‌شویم.

### **مطالعه آگهی‌های کاری آن مشاغل**

جست‌وجو و مطالعه آگهی‌های شغلی مشاغلی که لیست کرده‌اید، چه اطلاعاتی به شما می‌دهد؟

**میزان تقاضای بازار کار برای آن مشاغل**:

تعداد آگهی‌های شغلی منتشر شده در آن مشاغل، می‌تواند تا حدی نشان دهد که بازار کار، چقدر به آن‌ها نیاز دارد و چقدر می‌توان به آینده کاری آن‌ها امیدوار بود.

**دورنمایی از ویژگی‌های آن مشاغل**:

شرح شغل، مجموعه‌ای از اطلاعات تعیین‌کننده در خود دارد؛ اینکه چه وظایفی به شما محول می‌شود، چه انتظاراتی از شما می‌رود و بهتر است چه ویژگی‌هایی در شما وجود داشته باشد تا بتوانید بهتر از پس این انتظارات و مسئولیت‌ها برآیید. همچنین ممکن است اطلاعاتی مانند حقوق و مزایا، تسهیلات ویژه، امکانات متفرقه و ... در این آگهی‌ها وجود داشته باشد.

#### **راهی برای شناخت بهتر سازمان‌های فعال در آن حوزه و مسیری که آن شغل در آینده می‌رود**:

آگهی شغلی، از معدود روزنه‌هایی است که یک شرکت اجازه می‌دهد از آن، نگاهی به داخل سازمان بیندازید. از آگهی‌های شغلی اخیر یک شرکت، می‌توان متوجه شد که در حال گسترش چه بخشی است، سرمایه خود را روی چه حوزه‌ی ‌ای ‌ای متمرکز کرده و به چه سمتی حرکت می‌کند.

بنابراین بررسی آگهی‌های شغلی و مطالعه شرح شغل آن‌ها، یکی از منابع دسته اول برای ارزیابی بازار کار مشاغل است.

از چه منابعی می‌توان به این آگهی‌های شغلی دسترسی پیدا کرد؟:

#### **لینکدین**:

یک شبکه اجتماعی تخصصی در حوزه کار. برای آشنا شدن بیشتر با لینکدین، نحوه ساخت یک پروفایل و دیده شدن در این شبکه اجتماعی، می‌توانید از [این مقاله](https://10000rooz.ir/blog/how-to-write-a-professional-linkedin/) استفاده کنید.

#### **سایت‌های کاریابی آنلاین**:

سایت‌هایی مانند: [کارلنسر](https://www.karlancer.com/)، [جابینجا](https://jobinja.ir/)، [ای‌استخدام](https://www.e-estekhdam.com/)، [ایران استخدام](https://iranestekhdam.ir/)، [ایران تلنت](https://www.irantalent.com/)، [کارلیب](https://karlib.com/)، [کاربوم](https://karboom.io/)، [مرکز کاریابی ایران](http://www.karyabeiran.com/)، [ایران‌جاب](https://www.iranjob.ir/)، [جاب‌ویژن](https://jobvision.ir/)، [چراغ](https://www.cheragh.com/)، [حامی کار](http://www.hamikar.com/)، [کار بانک](https://karbank.ir/)، [استخدام‌ شو](https://estekhdam.in/) و ... .

#### **سایت و شبکه‌های اجتماعی شرکت‌ها**:

هر از گاهی به سایت شرکت‌هایی که در حوزه موردنظر شما فعالیت می‌کنند، سر بزنید و آن‌ها را در شبکه‌های اجتماعی (توئیتر، اینستاگرام، کانال‌های تلگرام، فیس‌بوک و ...) دنبال کنید. ممکن است شرکت‌ها، فرصت‌های شغلی باز خود را در این فضاها منتشر کنند. از طریق جست‌وجوی هشتگ‌ها یا نام شرکت می‌توانید به صفحه آن دسترسی پیدا کنید. همچنین بسیاری از سازمان‌ها در بخش «ارتباط با ما» در سایت خود، به آدرس صفحاتشان در شبکه‌های اجتماعی اشاره می‌کنند.

#### **شبکه ارتباطی خودتان**:

از دوستان، بستگان، هم‌کلاسی‌ها، اساتید و آشنایان خود بخواهید که اگر به فرصت شغلی‌ای برخوردند که مربوط به یکی از مشاغل لیست شما بود، خبرتان کنند. خیلی اوقات، فرصت‌های شغلی به صورت رسمی آگهی نمی‌شوند و دهان به دهان می‌چرخند.

### **بررسی تقاضای بازار کار برای این مشاغل در آینده**

خواندن یک رشته جذاب و هیجان‌انگیز که به آن علاقه دارید و در آن مستعدید، می‌تواند خیلی لذت‌بخش باشد، اما کافی نیست. یکی از اهداف اصلی تحصیل و کار کردن، تامین هزینه‌های زندگی و فعالیت تاثیرگذار در یک حوزه است.

اگر رشته‌ای که می‌خوانید، به مشاغلی برسد که به زودی در آینده حذف می‌شوند، توسط هوش مصنوعی یا شماغل دیگر جایگزین می‌شوند یا به حاشیه می‌روند، می‌تواند این اهداف را زیر سوال ببرد.

اما چگونه می‌توان بازار کار یک شغل را بررسی کرد؟:

- یکی از راه‌ها، همان بررسی تعداد آگهی‌های شغلی برای یک شغل است که بالاتر توضیح دادیم.
- یکی از تهدیدها می‌تواند جایگزین و حذف شدن شغل موردنظر شما در آینده باشد. می‌توانید از طریق روش‌های معرفی شده در [این مقاله](https://10000rooz.ir/blog/will-your-job-be-done-by-ai/)، ببینید که چقدر چنین اتفاقی محتمل است.
- راه دیگر، بررسی شغل‌هایی است که احتمالا به واسطه نیازهای کنونی بازار کار و تغییرات سبک زندگی انسان‌ها، در سال‌های آینده رشد می‌کنند. برای این کار، می‌توانید از [مقاله 19 شغل رو به رشد در آینده](https://10000rooz.ir/blog/trending-jobs/) استفاده کنید.

### **بررسی مسیر شغلی این مشاغل**

زمانی که وارد یک شغل می‌شوید، پس از مدتی ترفیع می‌گیرید، تغییر سمت می‌دهید، راهتان برای رسیدن به سمت‌های شغلی دیگر باز می‌شود و ... . برای برخی از مشاغل، این مسیر مستقیم و تا حد زیادی شفاف است؛ اما برای برخی دیگر بسیار شاخه شاخه و مبهم است و می‌تواند به مقاصد متفاوتی ختم شود. مسیر شغلی شغل مورد نظرتان را بررسی کنید.

چگونه می‌توان مسیر شغلی یک شغل را بررسی کرد؟:

#### **لینکدین افراد فعال در سمت مشابه:**

صفحه لینکدین افرادی را بررسی کنید که در حوزه کاری مورد نظر شما فعالیت می‌کنند و از سمتی شروع کرده‌اند که شما در ذهن دارید. سپس ببینید در بخش تجارب کاری پروفایل لینکدین او، چه تجربه‌ها و سمت‌هایی بعد از آن سمت ثبت شده است.

#### **گفت‌وگو با افراد فعال در این حوزه:**

پیش‌نمونه‌سازی از طریق گفت‌وگو در اینجا نیز می‌تواند به شما کمک کند.

### **بررسی فرهنگ و فضای غالب بر این مشاغل**

 حتی با داشتن اطلاعات کامل از وظایفی که در یک شغل به شما محول می‌شود، انتظاراتی که از شما دارند و ویژگی‌هایی که باید در خود تقویت کنید، نگاهتان به شغل کامل نیست. یکی از مسائل مهم، فرهنگ غالب و فضای مسلط در آن شغل و شرکت است. فضای غالب و مسلط، یعنی اینکه چه [ارزش‌ها](https://10000rooz.ir/blog/values/)یی بر فضای آن شغل و آن شرکت حاکم است، افراد شاغل در آن‌، چه ویژگی‌های مشترکی دارند و چه اهداف مشترکی را دنبال می‌کنند، چه چیزهایی برایشان مهم است و چه خط قرمزهایی دارند، با چه کسانی در تعامل هستند و این فضای تعاملی چقدر صمیمانه یا رسمی است و ... .

چگونه می‌توان فضا و فرهنگ مسلط بر یک شغل و شرکت را بررسی کرد؟:

#### **وب‌سایت و صفحات اجتماعی شرکت و مدیران آن و مصاحبه‌های مدیران**:

آخرین دستاوردهای شرکت، پروژه‌هایی که روی آن سرمایه‌گذاری کرده‌اند، اهدافی که به سمت آن حرکت می‌کنند، آنچه در مصاحبه‌هایشان می‌گویند، عکس‌ها و ویدیوهایی که به مناسبت‌های مختلف منتشر کرده‌نذاند‌اند، عکس‌های دسته‌جمعی و ...، همه و همه می‌توانند دیدی کلی به شما بدهند.

#### **گفت‌وگو با کارمندان کنونی یا سابق آن شرکت یا شغل:**

آیا در میان دوستان، همکلاسی‌هایتان یا سایر آشناها، کسی را می‌شناسید که سابقه کار در این شغل یا شرکت را داشته باشد؟ کسی را می‌شناسید که بتواند شما را به چنین فردی معرفی و لینک کند؟ می‌توانید از طریق لینکدین یا سایر صفحات اجتماعی این شخص را پیدا کنید.

در این گفت‌وگوی کوتاه، شما به دنبال این هستید که از زبان شخصی که در این شغل یا شرکت، مشغول بوده یا هست، بشنوید که زندگی کردن با این شغل و در این فضا، واقعا چگونه است.

سوال‌هایی مانند: یک روز کامل در این شغل، چگونه است؟ چه بخش‌هایی از این کار را بیشتر از همه دوست دارید و چه چیزهایی را خیلی دوست ندارید؟ فکر می‌کنید داشتن چه ویژگی‌ها و مهارت‌هایی در این شغل مهم است؟ چه چیزی از فضای شرکت واقعا دوست‌داشتنی است و چه چیزی، چالش‌برانگیز؟ چه مسیری را طی کردید تا به اینجا برسید؟

به این کار، [پیش‌نمونه‌سازی از طریق گفت‌وگو](https://10000rooz.ir/books/designing-your-life/#pyshnmwnhsazy_az_tryq_gftwgw) می‌گوییم.

#### **تجربه نزدیک و عملی:**

تجربه فضای یک شغل و شرکت می‌تواند اطلاعات خیلی جامع‌تر و گاهی متناقض نسبت به آنچه در جست‌وجوهایتان متوجه شده‌اید، به شما بدهد. کار داوطلبانه کوتاه مدت در آن شغل یا شرکت، کارآموزی، حضور در فضای کار و مشاهده آن و نحوه انجام کار از نزدیک، می‌تواند راه‌هایی برای تجربه عملی یک شغل باشد. در [این بخش](https://10000rooz.ir/books/how-to-find-fulfilling-work/#brnamhhay_azmayshy_rahy_bray_azmwdn_mly_khwd) از خلاصه کتاب «چگونه شغل دلخواهمان را پیدا کنیم»، می‌توانید چند راهکار عملی و نکته مهم برای تجربه کردن مشاغل بخوانید.

### **بررسی فرصت‌های مضاعفی که این مشاغل در اختیار شما می‌گذارند**

کار کردن در برخی از مشاغل، جدا از حقوق و مزایا، امکانات دیگری نیز برای شما فراهم می‌کنند. برای مثال:

امکان شرکت رایگان یا با هزینه کم در کارگاه‌ها، دوره‌ها و کلاس‌های آموزشی مرتبط یا برنامه‌هایی برای تقویت مهارت‌ها یا کسب تجربه‌های جدید و خلاقانه در حوزه همان کار، مثل شرکت در بوت‌کمپ‌ها.

امکان دورکاری، و فراهم شدن انعطاف زمانی بالا و استقلال در برنامه‌ریزی زمان و نحوه انجام کارها.

امکان انجام دادن به صورت فریلنسری و پروژه‌ای، و امکان تجربه کار با مجموعه‌ها و افراد گوناگون و استقلال در تصمیم‌گیری و انتخاب پروژه‌ها.

فرصت همکاری با سازمان‌ها و افراد مهم و تاثیرگذار.

فرصت ایجاد تغییری مثبت روی دنیای اطراف یا دنیای درونی خودتان.

اگر شغل شما نیازمند سفر به شهرها و کشورهای دیگر را داشته باشد، امکان تجربه زندگی یا مشاهده فرهنگ‌ها و سبک‌های زندگی مختلف.

## محتوای آن رشته

جدا از بازار کاری که مربوط به دوران پس از تحصیل در یک رشته است، مسئله دیگری که باید به آن بپردازید، این است که در حین سال‌های تحصیلتان احتمالا با چه شرایطی روبه‌رو خواهید شد. تجربه شما در سال‌های تحصیلتان در یک رشته، تا حد زیادی به سه عاملی مربوط می‌شود که در ادامه آن‌ها را بررسی کرده‌ایم:

### **بررسی محتوای آموزشی آن رشته**

یکی از مسائل تعیین‌کننده در انتخاب یک رشته، مباحثی است که در آن تدریس می‌شوند. ممکن است بر اساس پیش‌فرض‌های ذهنی خود، فکر کنید که تا حد زیادی می‌دانید که در رشته موردنظرتان، چه واحدها و مباحثی آموزش داده می‌شوند، اما بهتر است این پیش‌فرض‌ها را کنار بگذارید و در این‌باره تحقیق مفصلی انجام دهید. چطور؟:

#### **بررسی واحدهای درسی آن رشته دانشگاهی در مقطع موردنظرتان**

چگونه؟

- دریافت جدول واحدهای آن رشته از طریق جست‌وجو در اینترنت.
- درخواست از دانشجوهای فعلی یا سابق آن رشته.

#### **بررسی جزوه‌ها و کتاب‌هایی که به عنوان منابع اصلی آن رشته تدریس می‌شوند**

چگونه؟:

- پرسش از دانشجوها یا اساتید فعال در این حوزه.
- بررسی منابع کنکور مقطع بعدی آن رشته (مثلا اگر می‌خواهید برای مقطع کارشناسی، رشته مشاوره را انتخاب کنید، منابع کنکور ارشد رشته مشاوره، می‌تواند راهنمای خوبی برای شما باشد تا متوجه شوید منابع اصلی‌ای که در دوران کارشناسی تدریس می‌شوند، چه کتاب‌هایی هستند).
- جست‌وجوی جزوه‌های درس‌های مهم آن رشته در اینترنت، دریافت آن‌ها از دانشجوهای آن رشته یا دانلود آن‌ها از کانال‌های تلگرامی مانند [جزوه‌گاه](https://t.me/JOZVEGAH)، [کتابخانه دانشجویی](https://t.me/StudentLibrary)، [کتابخانه مجازی پیام نور](https://t.me/PNU_VirtualLibrary) و ... .

#### **مشاهده کلیپ‌های آموزشی مهارت‌های مربوط به آن رشته**

چگونه؟:

- دریافت کلیپ‌های آموزشی تدریس مجازی اساتید در دوران قرنطینه همه‌گیری کرونا از دوستانتان که دانشجوی این رشته هستند یا واحدهای مشابهی دارند.
- کلیپ‌های آموزشی مرتبط با آن رشته در بسترهای آموزش آنلاین مانند [یوتیوب](https://www.youtube.com/)، [مدیادرس](https://mediadars.com/)، [مکتب‌خونه](https://maktabkhooneh.org/)، مهندس‌یار، [فرادرس](https://faradars.org/)، و ... یا فضاهای آموزشی انگلیسی‌زبان معتبر مانند [EdX](https://www.edx.org/)، [MIT Open Courseware](https://ocw.mit.edu/index.htm)، [Coursera](https://www.coursera.org/)، [Stanford Online](https://online.stanford.edu/)، [Harvard Online](https://online-learning.harvard.edu/) و ... .

#### **شرکت در سمینارها و رویدادهای معرفی رشته**

این رویدادها معمولا توسط دانشگاه‌ها یا مراکز آموزشی مباحث کنکور برگزار می‌شود و در آن‌ها به معرفی رشته‌های مختلف، مصاحبه با اساتید و دانشجویان آن رشته و بررسی بازار کار آن می‌پردازند. این رویدادها معمولا در بازه زمانی میان اعلام نتایج کنکور و انتخاب رشته نهایی برگزار می‌شوند و می‌توانید با دنبال کردن موسسات کنکور و دانشگاه‌ها و بررسی وب‌سایت آن‌ها، در جریان این برنامه‌ها قرار بگیرید.

### **بررسی ملزومات تحصیل در آن رشته و شرایطی که برای شما ایجاد می‌کند**

تحصیل در یک رشته ممکن است به ابزار و وسایل خاصی نیاز داشته باشد یا شرایطی را برای شما ایجاد کند. دانستن این موضوع، می‌تواند روی تصمیم‌گیری شما تاثیر داشته باشد. برای مثال:

ابزاری که برای تحصیل در آن رشته و انجام پروژه‌های درسی به آن‌ها نیاز دارید، هزینه تهیه آن‌ها و میزان در دسترس بودنشان.

- شیفت‌های طولانی کار در مراکز خاص برای انجام واحدهای درسی مانند بیمارستان‌ها.
- پروژه‌های سنگین و طولانی مدت که نیازمند آن است که به سفرهایی بروید یا ساعات زیادی را در سطح شهر یا مراکز خاصی بگذرانید.
- لزوم شرکت در کارگاه‌ها و دوره‌های آموزشی اضافه برای یادگیری بهتر و عمیق‌تر مباحث آن رشته، هزینه لازم برای این کار و زمانی که باید برای آن صرف کنید.
- لزوم روبه‌رو شدن با آنچه ممکن است از آن بترسید مثل خون، ارتفاع یا کار در محیط‌های ناامن و ... .

با مراجعه به چه منابعی می‌توان این موضوع را بررسی کرد؟:

- صحبت کردن با دانشجوهای فعلی یا سابق آن رشته.
- گفت‌وگو با اساتیدی که دروس این رشته را تدریس می‌کنند.
- مشورت با مشاور تحصیلی مجرب و معتبر.
- بررسی واحدهایی که در آن رشته تدریس می‌شوند و مطالعه بیشتر درباره آن‌ها در اینترنت.

### **بررسی فرصت‌هایی که آن رشته برای شما فراهم می‌کند**

یک رشته تحصیلی، فارغ از دشواری‌هایی که دارد، ممکن است شرایط مناسبی را پیش رویتان قرار دهد. مثلا:

- دریافت آسان‌تر پذیرش از دانشگاه‌های معتبر خارج از ایران.
- دریافت آسان‌تر بورسیه‌های تحصیلی.
- دریافت بورسیه‌های پژوهشی به علت نیاز کشور به پژوهش در حوزه آن رشته در آن بازه زمانی.
- ورود آسان‌تر به بازار کار.
- فرصت کارآموزی و ایجاد یک سابقه کاری در حین تحصیل.

چگونه می‌توان این مسئله را بررسی کرد؟:

- گفت‌وگو و مشورت با یک مشاور تحصیلی مجرب.
- صحبت کردن با اساتیدی که این رشته را تدریس می‌کنند.
- گفت‌وگو با دانشجویان فعلی یا سابق این رشته که از این تسهیلات برخوردار شده‌اند (می‌توانید از طریق لینکدین یا سایر شبکه‌های اجتماعی با آن‌ها لینک شوید).
- بررسی وب‌سایت دانشگاه و دنبال کردن خبرهای جدید آن تا متوجه شوید که روی چه حوزه‌ای متمرکز شده‌اند و بیشتر رویدادها مربوط به چه رشته‌هایی هستند.

## **کیفیت آموزش و فضای حاکم بر آن رشته در دانشگاه**

از دیگر مسائلی که باید مورد توجه قرار دهید، این است که کیفیت آموزش این رشته در دانشگاه‌هایی که مدنظر دارید، چگونه است. از طرفی فضای حاکم بر آن رشته در آن دانشگاه نیز می‌تواند تاثیر مهمی در تجربه شما در سال‌های تحصیلتان داشته باشد. چه فاکتورهایی در این حوزه مهم هستند و چگونه می‌توان آن‌ها را بررسی کرد؟:

### **بررسی سطح کیفی آموزش آن رشته در آن دانشگاه**

از چه منابعی این موضوع را بررسی کنیم؟:

#### **تحقیق درباره اساتیدی که دروس اصلی آن رشته را تدریس می‌کنند**

با جست‌وجو در سایت دانشگاه و پرسش از دانشجویان آن رشته، می‌توانید فهرستی از اساتیدی تهیه کنید که بیشترین واحدهای آن رشته را تدریس می‌کنند و احتمالا با آن‌ها برخورد خواهید داشت.

**رزومه این اساتید را با سرچ در اینترنت بررسی کنید.**

مدرک تحصیلی آن‌ها چیست و دانشگاهی که در آن درس خوانده‌اند، چقدر معتبر است. کجا مشغول به فعالیت هستند و این مراکز چقدر معتبرند و در چه حوزه‌هایی فعالیت دارند. چه دستاوردها و جوایز معتبری کسب کرده‌اند و در چه حوزه‌ای.

**صفحات آن‌ها و مصاحبه‌هایشان را در شبکه‌های اجتماعی و خبرگزاری‌ها نگاه کنید.**

بیشتر درباره چه مسائلی فعالیت می‌کنند، می‌نویسند و نظر می‌دهند. این نظرات و نوشته‌ها چقدر به دیدگاه شما نزدیک است. چه مصاحبه‌هایی داشته‌ و این مصاحبه‌ها حول چه محوری بوده‌اند.

**مقالاتی را که منتشر کرده‌‌اند، بررسی کنید.**

در اینترنت و بسترهای مربوط به مقالات پژوهشی مانند [پایگاه مرکز اطلاعات علمی جهاد دانشگاهی](https://www.sid.ir/)، [نورمگز](https://www.noormags.ir/)، [پرتال جامع علوم انسانی](http://ensani.ir/fa)، [سیویلیکا](https://civilica.com/)، [سامانه نشریات ایران](https://iranjournals.nlai.ir/) و ... نام آن‌ها را سرچ کنید. مقالاتشان بیشتر در چه حوزه‌هایی متمرکز است. آیا این حوزه‌ها، موردعلاقه شما هستند؟.

#### **دانشجویان فعلی یا سابق آن رشته در همان دانشگاه**

یکی از موثق‌ترین منابع برای قضاوت سطح آموزشی یک دانشگاه، دانشجویان آن هستند. می‌توانید از طریق دایره دوستانتان، شبکه‌های اجتماعی یا حضور در دانشگاه، با دانشجویان گفت‌وگو کنید. البته تاثیر سلیقه فردی، علاقه‌مندی خود فرد به آن رشته و ... را نیز در نظر بگیرید که ممکن است نظرات آنان را جهت دهد.

#### **بررسی دستاوردها و جوایز مربوط به دانشجویان آن رشته در آن دانشگاه**

از طریق وب‌سایت دانشگاه، صفحات اجتماعی آن و همچنین صفحات انجمن‌ها و گروه‌های دانشجویی آن رشته در آن دانشگاه، اخبار آخرین دستاوردها و جوایز را دنبال کنید. اگرچه موفقیت دانشجویان یک دانشگاه تنها مدیون سطح کیفیت آموزش آن رشته در دانشگاه نیست اما می‌تواند سرنخ خوبی باشد.

### **ارزیابی سطح کیفیت فضای دانشجویی در آن رشته و آن دانشگاه**

یکی از مسائل مهمی که می‌تواند تجربه شما از تحصیل در دانشگاه را شکل دهد، فضای دانشجویی حاکم بر آن رشته در دانشگاه موردنظر شماست.

مثلا فضای حاکم بر برخی از دانشگاه‌ها یا دانشکده‌ها، فضایی سیاسی و اجتماعی است. دانشجویان یک رشته در یک دانشگاه خاص ممکن است به مطالبه‌گری، انجام کنش‌های اجتماعی، شکل‌دادن اعتراضات مدنی و سیاسی مشهور باشند. از طرفی ممکن است فضای غالب، فضایی پژوهشی و علمی باشد. بیشتر دانشجویانی که موفق به کسب دستاوردهای مهم، پذیرش از دانشگاه‌های معتبر خارج از ایران یا بورسیه‌های تحصیلی می‌شوند، از چنین فضاهایی آمده‌اند. گاهی هم ممکن است فضای مسلط دانشجویی، در یک دانشگاه، راکد و منفعل باشد و تنها افرادی از آن لذت ببرند که صرفا به دنبال کسب مدرکی دانشگاهی هستند یا ساعات زیادی را در دانشگاه نمی‌گذرانند و این قفضا برایشان اهمیت چندانی ندارد.

بسته به اینکه چه چیزهایی برای شما [ارزش](https://10000rooz.ir/blog/values/) هستند و دوست دارید حول محور چه موضوعاتی، فعالیت دانشجویی داشته باشید، می‌توانید رشته و دانشگاه را با دقت بیشتری انتخاب کنید. چگونه می‌توان به فضای غالب یک رشته در یک دانشگاه پی برد؟:

- گفت‌وگو با دانشجویان فعلی یا سابق آن رشته در آن دانشگاه.
- بررسی نقطه تمرکز وقایع و اتفاقات آن رشته و دانشگاه:

خبرهای مربوط به آن رشته و دانشگاه را از طریق وب‌سایت و صفحات مربوطه در شبکه‌های اجتماعی و همچنین اخبار خبرگزاری‌های معتبر دنبال کنید. ببینید بیشتر اخبار، روی چه حوزه‌ای متمرکز هستند.

### **بررسی فعالیت‌های جانبی آن رشته در آن دانشگاه**

کارگاه‌های آموزشی و مهارت‌محور، فعالیت‌های انجمن‌های دانشجویی آن دانشکده، رویدادهای برگزارشده در حوزه آن رشته و ...، همه و همه می‌توانند مزیت‌های بسیاری برای دانشجویان داشته باشند؛ مثلا: کسب‌ مهارت‌های عملی، آزمودن تجربی آنچه به صورت تئوری یاد گرفته‌اند، آشنا شدن با افراد مهم و فعال در این حوزه، اتصال به بازار کار حرفه‌ای و ... .

بنابراین مهم است که این موضوع را نیز مورد توجه قرار دهید. با دنبال کردن وب‌سایت و صفحات دانشکده در فضاهای مجازی، به راحتی می‌توانید در جریان این فعالیت‌های جانبی قرار بگیرید. در این بررسی، باید چه نکاتی را مورد توجه قرار داد؟:

#### **حوزه تمرکز این فعالیت‌های جانبی**:

اینکه روی چه مسائلی متمرکز هستند و این مسائل، چقدر برای شما اهمیت دارند.

#### **میزان گستردگی آن‌ها**:

این رویدادها، چند شرکت‌کننده داشته‌اند؟ آیا افرادی از دانشگاه‌ها یا کشورهای دیگر نیز در آن‌ها حضور داشته‌اند؟ اخبار مربوط به این فعالیت‌ها در چه رسانه‌هایی منعکس شده است؟

#### **اعتبار این رویدادها**:

موسسات و گروه‌هایی که این رویدادها را میزبانی کرده‌اند، چقدر معتبرند؟ آیا افرادی مهم و سرشناسی در این رویدادها حضور داشته‌اند؟ اگر افرادی جوایزی دریافت کردند، چقدر این جوایز معتبر بوده است؟

#### **تجربه شرکت‌کنندگان این فعالیت‌ها**:

با پرس‌وجو از دانشجویان یا دنبال کردن اخبار این وقایع در شبکه‌های اجتماعی می‌توانید به برخی از شرکت‌کنندگان دسترسی پیدا کنید. از تجربه‌شان بپرسید. از اینکه مهم‌ترین دستاوردی که این فعالیت برای آن‌ها داشت، چه بوده است؟ با چه افراد یا مسائلی آشنا شدند؟ آیا این تجربه در زمینه حرفه‌ای و کاری به دردشان خورده است؟

### **تحقیق درباره آینده آن رشته در آن دانشگاه**

و نهایتا بهتر است به این موضوع نیز فکر کنید که آینده این رشته در این دانشگاه چگونه است. در این بررسی، چه مسائلی اهمیت دارند؟:

- آیا در این دانشگاه، مقاطع بعدی (کارشناسی ارشد، دکتری، پسادکتری) این رشته نیز وجود دارد؟
- در مقاطع بعدی، چه گرایش‌هایی برای این رشته قابل انتخاب هستند؟
- هر گرایش و مقطع، چقدر ظرفیت پذیرش دارد؟

بررسی وب‌سایت و صفحات رسمی دانشگاه و همچنین گفت‌وگو با اساتید و مسئولان اداری دانشگاه، می‌تواند به سوالات شما پاسخ دهد.

## **جمع‌بندی**

حتی با صرف زمان و انرژی زیاد برای شناخت همه‌جانبه یک رشته، باز هم نمی‌توان گفت چه رشته‌ای کاملا برای شما مناسب است و چه رشته‌ای نه. ممکن است در طول زمان، شرایط آن رشته یا دانشگاه تغییر کند، علاقه‌مندی‌های شما به سمت موضوعات متفاوتی برود یا شرایط حاکم بر کشور، آینده را تغییر دهد.

بنابراین هدف از این تحقیقات، داشتن بهترین انتخاب نیست، بلکه تصمیم‌گیری هوشمندانه و انتخابی خوب است. با توجه به نکات مطرح‌شده در این مقاله، کمک گرفتن از یک مشاور تحصیلی حرفه‌ای و دریافت حمایت از اطرافیانتان، احتمالا می‌توانید تصمیمی هوشمندانه و مناسب داشته باشید.
