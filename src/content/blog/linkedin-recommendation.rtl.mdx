---
title: "چگونه توصیه‌‌نامهٔ لینکدین بگیریم؟ +راهنمای تصویری درخواست Recommendation"
id: "036"
dateUpdated: "2020-12-03"
datePublished: "2020-12-03"
categories:
  - "blog"
tags:
  - "resume"
  - "job-search"
  - "linkedin"
slug: "linkedin-recommendation"
image: ""
description: "توصیه‌نامه یکی از راه‌های بهینه‌سازی و ساخت یک پروفایل حرفه‌ای در لینکدین است. چطور می‌توان از دیگران توصیه‌نامه درخواست کرد؟ چه زمانی باید درخواستمان را ارسال کنیم و به چه کسانی؟ این مقاله به سؤالات مطرح‌شده پاسخ می‌دهد.
"
---

پروفایل لینکدین، فرصتی برای این است که از توانایی‌ها، مهارت‌ها و ویژگی‌های خود صحبت کنید. فرصتی برای اینکه خودتان را از سایر افرادی که در این حوزه فعالیت می‌کنند متمایز کنید و بگویید چه چیز خاصی در شما وجود دارد که مدیران منابع انسانی و مسئولین استخدام باید به واسطه آن، شما را انتخاب کنند. اما همه این اطلاعات، گفته‌های شما درباره خودتان است. در بهترین حالت، اگر اینطور فرض کنیم که هرگز دروغ نگفته‌اید و اطلاعات غلطی در پروفایل لینکدین شما وجود ندارد، ممکن است گاهی درباره ویژگی‌ها و مهارت‌های خود غلو کرده باشید، نگاهی تحریف شده به واقعیت داشته یا چیزهایی را از قلم انداخته باشید که تاثیرگذارند. توصیه‌نامه راه حلی است که برای این مشکل وجود دارد. در واقع به واسطه اعتبار فردی که به شما توصیه‌نامه می‌دهد، مخاطب می‌تواند به اعتبار گفته‌های شما اعتماد کند. برای داشتن یک پروفایل لینکدین حرفه‌ای، توصیه‌نامه از موضوعاتی است که باید بر آن تمرکز کنید. در این مقاله، به این موضوع می‌پردازیم:

## توصیه‌نامه چیست و چه کاربردی دارد؟

توصیه‌نامه یا recommendation در لینکدین، فرصتی است که گفته‌های شما درباره خودتان، توسط اعتبارِ یک شخص سوم، تایید و تصدیق شود. توصیه‌نامه، یادداشتی کوتاه از سمت مخاطبی‌ست که به نحوی از خدمات شما سود برده است. این یادداشت، مجرب و مسلط بودن شما در کارتان را نزد مخاطب بعدیتان تضمین می‌کند.

![](https://10000rooz.ir/wp-content/uploads/2020/12/how-to-get-recommendation2.jpg)

نمونه بخش توصیه‌نامه‌ها در لینکدین

از دیگر دلایل اهمیت توصیه‌نامه می‌توان به این موضوع اشاره کرد که متن توصیه‌نامه‌های پروفایل شما، از جمله منابعی است که توسط موتورهای جست‌وجوگر لینکدین آنالیز می‌شود. به زبان ساده‌تر، اگر کسی به دنبال مهارت خاصی بگردد و آن را در لینکدین سرچ کند، و اگر در متن توصیه‌نامه‌های شما به آن مهارت یا ویژگی اشاره شده باشد، شما در نتایج جست‌وجوی آن فرد ظاهر می‌شوید. از طرفی اگر فردی که به شما توصیه‌نامه داده است مایل باشد، نام شما در پروفایل او، در قسمت Recommendations و در بخش Given ثبت می‌شود و صفحه لینکدین شما، از طریق حساب کاربری او نیز قابل مشاهده و دسترسی خواهد بود. بنابراین توصیه‌نامه، شانس شما در دیده شدن توسط دیگران را افزایش می‌دهد.

چه زمان‌هایی توصیه‌نامه‌های پروفایل لینکدین شما به دردتان می‌خورد؟

- زمانی که در شرکت یا سازمان فعلی خود به دنبال ترفیع گرفتن هستید.
- زمانی که می‌خواهید در یک برنامه/ دوره/ پژوهش رسمی شرکت کنید.
- زمانی که مایلید شغلتان را تغییر دهید یا به یک شرکت دیگر بروید.

## از چه کسانی توصیه‌نامه بخواهیم؟

در انتخاب فردی که از او درخواست توصیه‌نامه می‌کنید، باید بسیار دقت داشته باشید. این فرد باید به خوبی با شما و کارتان آشنا باشد تا بتواند توصیه‌نامه‌ای دقیق و منحصر به شما بنویسد. توصیه‌نامه‌های عمومی و کلی، حتی اگر از جانب افراد بلندمرتبه و مهم باشند، نه تنها مفید نیستند بلکه می‌توانند نتیجه عکس داشته باشند. توصیه‌نامه‌هایی مانند:

- "مریم عالیه! واقعا آدم خوبیه.”
- "بهنام خیلی سخت‌کوشه و همچنین کارمند باهوشیه."
- "همکاری کردن با نازنین تجربه بی‌نظیری بود."

بنابراین در انتخاب مخاطب خود دقت کنید که:

- اگر همکار، مدیر یا شریک کاری شماست، حداقل 6 ماه در کنار شما کار کرده باشد.
- ترجیحا سابقه کاری او از شما بیشتر باشد.
- در مجموع نگاه مثبتی به شما داشته باشد و متمایل باشد که شما را به دیگران توصیه کند.
- از کار شما به نحوی سود برده باشد و بتواند ویژگی‌ها، مهارت‌ها، تسلط و نکات مثبت کارتان را تضمین کند.
- نویسنده نسبتا خوبی باشد و بتواند یک توصیه‌نامه شفاف و قانع‌کننده بنویسد.
- مقامی مهم داشته باشد (مدیرعامل، عضو هیئت مدیره، بنیان‌گذار و ...)، مدیری شناخته‌ شده و با اعتبار در سازمان یا شرکتتان باشد یا در شرکت و سازمانی مهم و معتبر فعالیت داشته باشد.
- ترجیحا در صنعت یا سمتی باشد مشابه با صنعت و سمت مخاطبی که می‌خواهید جذب کنید.
    (برای مثال اگر جامعه هدفی که خدماتتان را به آن‌ها ارائه می‌کنید، توریست‌ها هستند، توصیه‌نامه یک جهانگرد می‌تواند برای شما بسیار مفید باشد.)

با توجه به این نکات، چند گروه از افراد می‌توانند گزینه مناسبی برای دریافت توصیه‌نامه باشند. مثلا:

- **همکار یا مدیرتان**: بهترین گرزینه‌ای که می‌توانند عادت‌های کاری،مهارت‌ها و تخصص‌های شما را تایید و تصدیق کنند.
- **مخاطب خدمات شما**: نظر و رضایت مشتری برای برخی از کسب‌وکارها حرف اول را می‌زند. بنابراین یک توصیه‌نامه خوب از کسی که از خدمات شما استفاده کرده است، می‌تواند نقطه بسیار روشنی در پروفایل لینکدین شما باشد.
- **استاد یا آموزگار شما**: اگر دانشجو یا دانش‌آموز هستید، بهترین گزینه برای شما، اساتید و معلم‌های شما هستند. در انتخاب استاد و معلم خود، توجه کنید که بهتر است کسی را انتخاب کنید که بیشترین تعامل را با او داشته‌اید، در درس او موفقیت خاصی کسب کرده‌اید یا او در روند تحصیل شما نقش مهمی ایفا کرده است. اساتید و دبیران معمولا با درخواست‌های بسیاری برای نوشتن توصیه‌نامه مواجه هستند؛ بنابراین از مطرح کردن درخواستتان با آن‌ها هراس نداشته باشید اما دقت کنید که زود اقدام کرده و پیگیری کنید. زمان کافی را به آن‌ها بدهید تا یک توصیه‌نامه خوب برای شما بنویسند.

بهتر است در توصیه‌نامه‌های پروفایل خود، طیف متنوعی از این گروه‌ها را جای دهید. همچنین توجه کنید که توصیه‌نامه‌های شما بر مهارت‌ها و ویژگی‌های متنوع شما متمرکز باشند؛ نه فقط بر یک سری ویژگی و مهارت‌های محدود و خاص.

معمولا درخواست توصیه‌نامه از دیگران برای افراد، کاری دشوار و سخت است و شما در این احساس ناراحتی و شرم تنها نیستید. اما اعتبار و ارزشی که توصیه‌نامه‌ها به پروفایل لینکدین شما اضافه می‌کنند، ارزش تحمل این سختی را دارد. رعایت نکاتی که در ادامه آورده‌ایم، دشواری این درخواست کمی کاهش پیدا می‌کند:

## چگونه از دیگران توصیه‌نامه بخواهیم؟

### لیستی از توصیه‌کنندگان آماده کنید!

بهتر است لیستی از افرادی که فکر می‌کنید برای شما توصیه‌نامه خواهند نوشت، تهیه کنید.

برای تهیه این لیست، ابتدا تمام افراد حاضر در شبکه ارتباطی خود را فهرست کنید. سپس آن‌ها را از فیلترهای مختلف بگذرانید و لیستتان را محدود کنید. فیلترهایی مانند سمت آن‌ها، جایگاهشان در سلسله مراتب قدرت و اعتبار، سابقه کاری آن‌ها، شناختی که از شما دارند، کار و تخصصی که در حال حاضر به دنبال آن هستید و توصیه‌نامه می‌تواند نقش مهمی در انتخاب شدن یا نشدن شما ایفا کند و ... .

### زود اقدام کنید

اگر برای تاریخ یا بازه خاصی به توصیه‌نامه نیاز دارید، حداقل دو هفته زودتر از مخاطب خود بخواهید که این کار را برای شما انجام دهد. به زمان او احترام بگذارید و دقت کنید که ممکن است با درخواست‌های مشابه بسیاری روبه‌رو باشد. بنابراین برای نوشتن یک توصیه‌نامه خوب و دقیق، حداقل به یک هفته زمان احتیاج دارد. از طرفی احتمالا پس از ارسال توصیه‌نامه، نیاز به ویرایش و تغییر در متن، محتوا، لحن و ... آن وجود دارد. بنابراین در نظر گرفتن یک بازه زمانی دوهفته‌ای به نظر هوشمندانه می‌رسد.

### اول درخواستتان را شفاهی مطرح کنید یا ایمیل بفرستید

با توجه به رایج نبودن درخواست توصیه‌نامه در بازار کار ایران، می‌توانید قبل از ارسال درخواست توصیه‌نامه از طریق لینکدین، به صورت حضوری یا از طریق ایمیل با مخاطب خود در ارتباط باشید؛ خصوصا اگر فکر می‌کنید:

- به واسطه جایگاهی که دارد، احتمالا درخواست‌های مشابه زیادی دریافت می‌کند.
- با توصیه‌نامه آشنا نیست و نحوه کار با لینکدین را نمی‌داند.
- ممکن است درباره نیت شما از این درخواست دچار سوتفاهم شود و فکر کند که شما می‌خواهید از اعتبار او سواستفاده کنید.

### آماده باشید که خودتان، خودتان را توصیه کنید!

پس از توضیح کامل درباره اینکه توصیه‌نامه چیست و چه کاربردی دارد، ممکن است مخاطبتان از شما بخواهد که خودتان متن توصیه‌نامه را تدوین کنید؛ چون زمان یا دانش لازم را برای نوشتن یک توصیه‌نامه ندارد، اما مایل است که این کار را برای شما انجام دهد. بنابراین بهتر است یک قالب آماده داشته باشید، در آن به نکاتی که مدنظرتان است اشاره کنید و متن را برای تایید نهایی به او بفرستید.

اگر مخاطب شما با نحوه نوشتن توصیه‌نامه کمی آشنا بود یا تمایل داشت که حتما خودش متن توصیه‌نامه را بنویسد، نکاتی را که در ادامه می‌آید، به او یادآوری کنید.

### شفاف و دقیق باشید

مودبانه اما به صورت مستقیم و شفاف درخواستتان را مطرح کنید. مشخص کنید که می‌خواهید در این توصیه‌نامه، به کدام‌یک از ویژگی‌ها، مهارت‌ها یا عادات کاری شما اشاره شده و تایید شوند. اگر برای دریافت توصیه‌نامه خود عجله دارید، به این موضوع اشاره کنید که تا چه تاریخی به این توصیه‌نامه احتیاج دارید.

### به جزئیات لازم اشاره کنید

تمام جزئیاتی را که مخاطب شما برای نوشتن توصیه‌نامه به آن‌ها نیاز دارد، در اختیار او بگذارید. با این کار، دقیق و حرفه‌ای به نظر می‌رسید، کار برای او راحت‌تر شده و تمایلش برای نوشتن توصیه‌نامه بیشتر می‌شود و در زمانی که صرف پرسش و پاسخ و ویرایش می‌شود نیز صرفه‌جویی می‌کنید. جزئیاتی مانند:

- به روزترین نسخه از رزومه‌تان.
- الان مشغول به چه کاری هستید؟
- برای چه مقصودی به توصیه‌نامه نیاز دارید؟
- چرا فکر می‌کنید برای این جایگاهی که به دنبال کسب آن هستید، شایسته‌اید؟
- تاریخی که تا آن زمان به توصیه‌نامه نیاز دارید.
- مهارت‌ها و ویژگی‌هایی که می‌خواهید در این توصیه‌‌نامه برجسته و تضمین شوند.
- نمونه‌هایی از توصیه‌نامه در صورت لزوم.

### مخاطبتان را آزاد بگذارید

لحن و محتوای درخواست شما هرگز نباید این را به ذهن مخاطبتان القا کند که او ملزم به نوشتن توصیه‌نامه برای شماست. درخواستتان را به گونه‌ای مطرح کنید که به راحتی امکان نه گفتن به آن وجود داشته باشد. اگر احساس کردید که مخاطب شما مردد و نامتمایل است، پیش‌دستی کنید. از او بابت زمانی که برای شما گذاشت تشکر کنید، بگویید که او را درک می‌کنید و درخواستتان را پس بگیرید.

### تشکر کنید

این کار، علاوه بر ابراز احترام و سپاس‌گزاری، ارتباط شما را با مخاطبتان تقویت کرده و شبکه‌ ارتباطی شما را استحکام می‌بخشد.

## چه زمانی بهترین وقت برای درخواست توصیه‌نامه است؟

**بهترین زمان برای درخواست توصیه‌نامه، پس از پایان موفقیت‌آمیز یک پروژه است**. زمانی که کاری را با موفقیت به پایان بردید، بهترین وقت است که از همکار، مدیر یا مشتری خود در آن پروژه بخواهید که برای شما یک توصیه‌نامه بنویسد. زمانی که آن‌ها هنوز ویژگی‌ها و مهارت‌ها و نحوه کار شما را به خوبی به خاطر دارند و احتمالا به علت موفقیت کسب شده، راضی و خوشنود هستند.

اگر قصد دارید از شغل خود استعفا دهید و به دنبال فرصتی جدید بروید، و مشکلی با عمومی کردن تصمیم خود ندارید، بهتر است زودتر از همکاران و مدیران خود درخواست کنید تا یک توصیه‌نامه برای شما بنویسند. تا زمانی که هنوز در ذهن آن‌ها حضوری شفاف دارید و ویژگی‌ها و مهارت‌های شما از خاطرشان نرفته است.

اما این زمان‌بندی، چندان هوشمندانه نیست. چراکه توصیه‌نامه زمان‌بر است و شما باید به مخاطبان درخواست خود حداقل یک هفته زمان بدهید. این یک هفته، بدون در نظر گرفتن زمان لازم برای ویرایش‌های احتمالی متن توصیه‌نامه و مشکلات جانبی است. از طرفی، پس از استعفا، شما به دنبال شغل جدید می‌روید و احتمالا محدودیت زمانی دارید و می‌خواهید هرچه سریع‌تر وارد شغل بعدی شوید.

از طرفی ممکن است بخواهید قبل از عمومی کردن تصمیم خود، به دنبال شغل بعدی بگردید. بنابراین نمی‌توانید آزادانه درخواست توصیه‌نامه کنید چون احتمالا همکاران شما متوجه خواهند شد.

بنابراین خوب است که در کل دوران فعالیت حرفه‌ای خود خصوصا پس از پایاین پروژه‌های بزرگ و موفقیت‌آمیز، به دنبال جمع‌آوری توصیه‌نامه‌های باکیفیت و معتبر باشید تا اینکه بخواهید در لحظه آخر به هزاران نفر درخواست کمک بفرستید!

## نحوه درخواست توصیه‌نامه در لینکدین

برای ارسال درخواست recommendation به بخش Additional Information بروید و روی Request a recommendation کلیک کنید.

![نحوه درخواست توصیه نامه در لینکدین و بهینه سازی پروفایل لینکدین
چگونه در لینکدین توصیه نامه درخواست کنیم
recommendation](https://10000rooz.ir/wp-content/uploads/2020/11/how-to-write-a-professional-linkedin-19-1.jpg)

درخواست توصیه‌نامه

در کادر باز شده، اسم مخاطبی را که می‌خواهید از او درخواست توصیه‌نامه کنید، بنویسید. البته حتما باید از قبل با او کانکت باشید.

![نحوه درخواست توصیه نامه در لینکدین و بهینه سازی پروفایل لینکدین
چگونه در لینکدین توصیه نامه درخواست کنیم
recommendation](https://10000rooz.ir/wp-content/uploads/2020/12/how-to-get-recommendation-1.jpg)

انتخاب یکی از کانکشن‌ها برای دریافت توصیه‌نامه

سپس باید مشخص کنید که فرد مورد نظرتان را از چه طریقی می‌شناسید و در آن زمان، چه سمتی داشته‌اید. از منوی لینکدین، گزینه موردنظرتان را انتخاب کنید.

![نحوه درخواست توصیه نامه در لینکدین و بهینه سازی پروفایل لینکدین
چگونه در لینکدین توصیه نامه درخواست کنیم
recommendation](https://10000rooz.ir/wp-content/uploads/2020/12/how-to-get-recommendation-22.jpg)

انتخاب نوع ارتباط شما با وی و جایگاهتان در آن زمان

![نحوه درخواست توصیه نامه در لینکدین و بهینه سازی پروفایل لینکدین
چگونه در لینکدین توصیه نامه درخواست کنیم
recommendation](https://10000rooz.ir/wp-content/uploads/2020/12/how-to-write-a-professional-linkedin-22-1.jpg)

انتخاب نوع ارتباط شما با کانکشن مدنظرتان

لینکدین برای شما متنی را به صورت پیش‌فرض در نظر گرفته است که بهتر است با توجه به نکاتی که گفته شد، آن را ویرایش و شخصی‌سازی کنید.

![نحوه درخواست توصیه نامه در لینکدین و بهینه سازی پروفایل لینکدین
چگونه در لینکدین توصیه نامه درخواست کنیم
recommendation](https://10000rooz.ir/wp-content/uploads/2020/11/how-to-write-a-professional-linkedin-23-1.jpg)

نوشتن متن درخواست توصیه‌نامه

پس از ارسال درخواستتان، یک هفته منتظر تایید یا رد شدن آن توسط فرد مقابل خود بمانید. اگر جوابی دریافت نکردید، محترمانه به او یادآوری کنید که درخواستتان را چک کند. ممکن است مشغله‌های شخصی، باعث شده باشد که درخواست شما را نبیند یا فراموش کرده کند که به آن پاسخ بدهد.

در صورت تایید، فرد مورد نظرتان متنی به عنوان توصیه‌نامه برای شما ارسال می‌کند. آن را مطالعه کنید. میان محتوای توصیه‌نامه‌های شما و آنچه در بخش‌های دیگر پروفایل لینکدین خود نوشته‌اید نباید تناقضی وجود داشته باشد. اگر متن ارسال شده، به مهارت‌هایی که مد نظرتان بود، اشاره کرده، مرتبط و دقیق است، آن را منتشر کنید. در غیر این صورت می‌توانید از مخاطبتان بخواهید که توصیه‌نامه‌اش را ویرایش کند یا می‌توانید به کلی آن را رد کنید و اجازه ندهید که در پروفایلتان نمایش داده شود.

## چگونه توصیه‌نامه‌هایی را که در لینکدین دریافت‌ کرده‌ایم، بررسی کنیم؟

برای بررسی و پذیرش یا رد توصیه‌نامه‌ی ارسال‌شده می‌توانید از دو راه اقدام کنید:

### از طریق بخش پیام‌ها

1\. در صفحه اصلی پروفایل لینکدین خود، روی آیکون Messaging کلیک کنید.

2\. هرکسی که برای شما توصیه‌نامه‌ای ارسال کند، لینک بازبینی آن برای شما ارسال خواهد شد. روی این لینک کلیک کنید.

![نحوه درخواست توصیه نامه در لینکدین و بهینه سازی پروفایل لینکدین
چگونه در لینکدین توصیه نامه درخواست کنیم
recommendation](https://10000rooz.ir/wp-content/uploads/2020/12/LinkedIn-Recommendations-management2.jpg)

3\. سپس متن توصیه‌نامه برای شما نمایش داده می‌شود. می‌توانید با روشن کردن گزینه show، اجازه دهید که این توصیه‌نامه به پروفایل شما اضافه شود. اگر فکر می‌کنید که متن آن مناسب نیست و بهتر است ویرایش شود، با انتخاب گزینه Ask for revision از مخاطب خود بخواهید تا آن را بازبینی کند.

![نحوه درخواست توصیه نامه در لینکدین و بهینه سازی پروفایل لینکدین
چگونه در لینکدین توصیه نامه درخواست کنیم
recommendation](https://10000rooz.ir/wp-content/uploads/2020/12/LinkedIn-Recommendations-management.jpg)

### از طریق بخش توصیه‌نامه

1\. به قسمت Recommendations در پروفایل لینکدین خود بروید.

2\. در این قسمت، بخش You have x pending recommendations اضافه شده است. با کلیک کردن بر روی آیکون مداد می‌توانید توصیه‌نامه‌های خود را ویرایش کنید.

![نحوه درخواست توصیه نامه در لینکدین و بهینه سازی پروفایل لینکدین
چگونه در لینکدین توصیه نامه درخواست کنیم
recommendation](https://10000rooz.ir/wp-content/uploads/2020/12/LinkedIn-Recommendations-management1-1.jpg)

3\. گام سوم بخش قبل را تکرار کنید.

### از طریق لینک مستقیم

همچنین می‌توانید از طریق لینک زیر به صورت مستقیم به توصیه‌نامه‌های دریافتی خود دسترسی پیدا کنید.

[https://www.linkedin.com/recs/received](https://www.linkedin.com/recs/received)

## جمع‌بندی

اگرچه درخواست توصیه‌نامه، کاری دشوار و جزئی است، اما اعتباری که به پروفایل لینکدین شما می‌دهد، ارزش این سختی را دارد. داشتن توصیه‌نامه باکیفیت و معتبر، یکی از ارکان داشتن یک پروفایل لینکدین حرفه‌ای و قوی است. بنابراین از آن غافل نشوید و بدانید از صرف زمان و انرژی برای آن، پشیمان نخواهید شد.
