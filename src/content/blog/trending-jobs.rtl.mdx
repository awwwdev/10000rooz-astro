---
title: "شغل‌های روبه‌رشد آینده"
id: "054"
dateUpdated: "2020-06-05"
datePublished: "2020-06-05"
categories:
  - "blog"
tags:
  - "job-market"
slug: "trending-jobs"
image: ""
description: "همراه با رشد اقتصاد و تکنولوژی، بازار کار نیز تغییر می‌کند. این تغییرات می‌تواند به نفع برخی صنعت­‌ها و به ضرر برخی دیگر تمام شود. بر اساس گزارش دفتر آمار کارِ وزارت کار ایالات متحده آمریکا، بررسی­‌های لینکدین، گزارش کریربیلدر و چند منبع دیگر، به طور میانگین در طی 6 سال آینده، مشاغلی که در
"
---

همراه با رشد اقتصاد و تکنولوژی، بازار کار نیز تغییر می‌کند. این تغییرات می‌تواند به نفع برخی صنعت­‌ها و به ضرر برخی دیگر تمام شود. بر اساس [گزارش دفتر آمار کار](https://www.bls.gov/ooh/fastest-growing.htm)ِ وزارت کار ایالات متحده آمریکا، [بررسی­‌های لینکدین](https://business.linkedin.com/content/dam/me/business/en-us/talent-solutions/emerging-jobs-report/Emerging_Jobs_Report_U.S._FINAL.pdf)، [گزارش کریربیلدر](https://www.careerbuilder.com/advice/what-ever-happened-to-middle-wage-jobs) و چند منبع دیگر، به طور میانگین در طی 6 سال آینده، مشاغلی که در حوزه سلامت، تکنولوژی، تحلیل اطلاعات، فروش، خدمات و مدیریت هستند، بیشترین درصد رشد را در آمریکا دارند. اگرچه این پیش‌بینی­‌ها صرفا بر اساس اطلاعات پیشین و داده‌های آماری هستند و امکان دارد با اتفاقاتی نظیر بحران‌های اقتصادی مانند بحران کنونی ناشی از همه‌گیری کرونا یا پیشرفت‌هایی مانند رشد چشمگیر هوش مصنوعی و فرآیند مکانیزه شدن صنایع، دستخوش تغییر شوند. در این مقاله به طور خلاصه به مشاغلی پرداخته‌­ایم که غالبا دیدی مثبت به آینده و رشد آن‌ها وجود دارد.

## چرا باید به مشاغل روبه‌رشد توجه کنیم؟

در ابتدا بهتر است به این موضوع بپردازیم که اصلا چرا باید به این مسئله پرداخت؟ چرا باید مشاغل روبه‌رشد را بشناسیم؟. در ادامه، بخشی از دلایل را بررسی می‌کنیم:

### می‌توانید خیلی زودتر وارد بازار کار شوید

انتخاب شغل‌هایی که در حال رشد هستند، یعنی دست گذاشتن روی بخشی از بازار کار که به شدت نیازمند نیروی کار متخصص است. بنابراین با ورود و کسب مهارت در این مشاغل، می‌توانید خیلی زود وارد بازار کار شوید و مسیر حرفه‌ای‌تان را شروع کنید. علاوه بر ورود به دنیای تخصصی، استقلال مالی شما نیز تامین می‌شود؛ این فاکتور، می‌تواند عامل بسیار مهمی باشد، خصوصا برای دانشجویان و افراد تازه‌کار.

### پیشنهادهای کاری متنوعی دارید

اگر بازار کار شغلی که انتخاب کرده‌اید، گرم و پویا باشد و شرکت‌های و تیم‌های زیادی به فرد متخصص در آن زمینه احتیاج داشته باشند، احتمالا پیشنهادهای کاری متنوعی به شما ارائه می‌شود. در چنین شرایطی، دست شما باز است که با دقت پیشنهادهای کاری‌تان را بررسی کرده و آنی را انتخاب کنید که گزینه مناسب‌تری است و با بخش‌های دیگر زندگی‌تان و چشم‌اندازی که از آینده شغلی‌تان دارید، به خوبی جور می‌شود.

### در یک موقعیت بد گیر نمی‌کنید

علاوه‌براین که با انتخاب یک شغل رو به رشد، می‌توانید در آغاز کارتان، گزینه‌های زیادی داشته باشید و آن‌ها را بررسی و مناسب‌ترین را انتخاب کنید، پس از شروع کار هم این انتخاب هوشمندانه به کمکتان می‌آید. اگر به هر دلیلی از شغلتان راضی نبودید، شرایط حاکم بر فضای کاری‌تان تغییر کرد، در محیط کار به مشکلی غیرقابل حل برخوردید یا شرایط زندگی‌تان به نحوی عوض شد، می‌توانید سمتتان را تغییر دهید و به سراغ موقیعت‌های کاری دیگر بروید. بازار کار شغل شما، تقریبا همیشه گرم است و نمی‌گذارد در شغل، سمت، شرایط یا شرکتی که دوست ندارید، گیر بیفتید.

### تلاش‌هایتان دیده می‌شود

انتخاب یک شغل که آینده و بازار کاری خوبی دارد، به شما کمک می‌کند که زودتر وارد دنیای حرفه‌ای شده و کارتان را شروع کنید. شروع عملی کار، کم کم به شما این امکان را می‌دهد که بازخورد دریافت کنید. می‌بینید که چگونه کارتان رشد می‌کند، بازخورد و رضایت مشتری‌هایتان را تجربه می‌کنید، توسط مدیرانتان دیده می‌شوید، همکارانتان تحسینتان می‌کنند، فرصت‌هایی برای رشد و یادگیری مهارت‌های قبلی یا جدید پیدا می‌کنید و … . همه این‌ها، به تقویت اعتماد به نفستان بسیار کمک می‌کنند.

## چه شغل‌هایی در آینده رشد می‌کنند؟

اکنون که بهتر می‌دانید چرا باید به شغل‌های روبه‌رشد توجه کرد، می‌توانیم این شغل‌ها را در حوزه‌های مختلف بررسی کنیم:

### حوزه سلامت

حوزه سلامت، مشاغل بسیاری را در خود جای می‌دهد که در آینده، رشدی چشمگیر خواهند داشت. این نرخ رشد بالا، را می‌توان از طریق سه دلیل عمده توضیح داد:

- **رشد تکنولوژی**
    اگرچه منجر به تغییر و کمرنگ شدن مشاغل بسیاری می‌شود اما حوزه سلامت، به عنوان یکی از بسترهای اصلی نوآوری، پیوند عمیقی با تکنولوژی داشته و در آینده به افراد بیشتری نیاز دارد که سواد تکنولوژیک بالایی داشته باشند.
- **نرخ بالای رشد جمعیت**
    رشد جمعیت و به دنبال آن افزایش جمعیت سالمند جهان که به مراقبت‌­های پزشکی زیادی نیاز دارند.
- **در امان بودن از فرآیند مکانیزه شدن
    **از طرفی به علت اهمیت خلاقیت، مهارت حل مسئله، طراحی برنامه درمانی منحصر به هر بیمار و مهارت‌های ظریف فیزیکی، هوش مصنوعی کمتر حوزه سلامت را تهدید می‌کند.

برخی از مشاغل حوزه سلامت، رشد بیشتری در آینده خواهند داشت؛ از جمله:

#### **پزشکان و جراحان** ( Physicians and Surgeons)

طبق پیش‌بینی، جراحان و پزشکان نرخ رشد 13 درصدی را طی سال­های آینده تجربه خواهند کرد.

پزشکانی و جراحانی که قصد خدمت در مناطق محروم و دورافتاده را دارند یا آن‌هایی که تخصصشان با افزایش سن در ارتباط است، نرخ رشد بالاتری را نسبت به سایر همکاران خود تجربه خواهند کرد. برای مثال با افزایش سن، امکان ابتلا به بیماری­‌های قلبی و عروقی افزایش پیدا می‌کند، بنابراین متخصصان قلب و عروق می‌توانند از آینده کاری خود اطمینان داشته باشند.

با این وجود، رشد تکنولوژی ممکن است تا حدی به ضرر این گروه تمام شود. چراکه با پیشرفت تکنولوژی، پزشکان می‌توانند در مدت زمان کمتری، بیماران بیشتری را تحت حمایت خود قرار داده و حتی از راه دور به درمان آن‌ها بپردازند. بنابراین بیمارستان‌ها قادرند با تعداد کمی از پزشکان، کمک دستیاران متخصصان و تکنولوژی، نیاز خود به استخدام پزشک و هزینه‌های بسیار آن را تا حد زیادی کاهش دهند.

#### دستیاران متخصصان (دستیار فیزیوتراپ، پزشک، پرستار، کاردرمانگر) (Physical Therapist, Physician, Nursing, Occupational therapy Assistants)

در مشاغل رو به رشد حوزه سلامت، دستیاران جایگاهی ویژه و مستحکم دارند. رشد جمعیت سالخورده در جهان، افزایش نرخ بیماری­های مزمن، پیشرفت تکنولوژی، مدت زمان و انرژی کمتری که برای آموزش و تربیت دستیاران نسبت به پزشکان متخصص استفاده می‌شود و انعطاف شرایط کاری این گروه، می‌تواند از دلایل رشد چشمگیر آن (رشد 31 درصدی تا سال 2028) باشد.

#### پرستاران (پرستار متخصص، پرستار در منزل، پرستار در مراکز درمانی) (Nurses)

پرستاران نیز به واسطه دلایلی که نام برده شد، احتمالا در 8 سال آینده، نرخ رشد 26 درصدی را تجربه خواهند کرد. این رشد تا حدود زیادی به انعطاف شرایط کاری آن‌ها (کار در بیمارستان‌ها، منازل، کلینیک­ها، مطب­ها و ...) و همچنین به این دلیل رخ می‌دهد که پرستاران قادرند در کنار پیشرفت‌های تکنولوژی، نیاز فزاینده به پزشکان را کاهش دهند.

#### **فیزیوتراپیست‌­ها** (Physical Therapists)

نرخ رشد این گروه، وابستگی بیشتری با بازماندگان بیماری­‌های دشوار و سالخوردگان ناتوان دارد. بنابراین نرخ رشد 22 درصدی برای فیزیوتراپیست­‌ها پیش‌بینی می‌شود.

### حوزه تکنولوژی

مسلما پیشرفت چشمگیر تکنولوژی در دهه­‌های گذشته، در آینده نیز ادامه خواهد داشت و این، تقاضای بازار کار برای متخصصان این زمینه را افزایش می‌دهد. از طرفی، رشد هوش مصنوعی و فرآیند مکانیزه شدن مشاغل، می‌تواند فرصت­‌های بسیاری را در این حوزه بیافریند.

#### توسعه‌­دهندگان نرم افزار و اپلیکیشن (Software Developer, Applications)

توسعه‌­دهندگان نرم‌افزار افرادی هستند که در پشت صحنه تولید نرم‌افزار دستگاه‌­های مختلف، فعالیت نمی‌کنند. این فعالیت می‌تواند در حوزه مدیریت پروژه، تحلیل­‌گر بازار کار، طراحی، برنامه‌­نویسی یا آزمودن نرم‌افزار موردنظر باشد.

با گذر زمان و پیچیده‌­تر شدن زندگی روزمره در دنیای مدرن، افراد به اپلیکشین‌­های بیشتر و متنوع­تری نیاز دارند تا بتوانند اکثر فعالیت‌­های خود را از طریق گوشی هوشمند خود مدیریت کنند. از طرفی حوزه سلامت و درمان به اپلیکشین­‌های و برنامه­‌های کارآمدی نیاز دارد که بتواند بخشی از فرآیند درمان را از طریق آن‌ها پیش ببرد. کاربران دستگاه­‌های هوشمند روز به روز افزایش پیدا می‌کنند و گستره و تنوع نیازها بیشتر می‌شود. افزایش تنوع دستگاه‌­های هوشمند (از ساعت هوشمند گرفته تا سیستم گرمایش و سرمایش منازل) و افزایش اهمیت ایمنی اطلاعات شخصی موجود در این دستگاه­‌‌ها، همه و همه باعث می‌شود که با نرخ رشد 26 درصدی این حوزه در طی 8 سال آینده مواجه شویم.

#### متخصصین هوش مصنوعی و روبات (Artificial Intelligence Specialist and Robotics Engineers)

رشد چشمگیر حوزه هوش مصنوعی و دانش روباتیک، موضوعی است که در [این مقاله](https://10000rooz.ir/blog/will-your-job-be-done-by-ai/) به طور مفصل به آن پرداخته‌­ایم. در آینده، بخش وسیعی از بازار کار توسط هوش مصنوعی اداره می‌شود و مشاغل زیادی به لطف آن، مکانیزه شده و کارهای تازه‌ای ایجاد می‌­شوند. این رشد و حکومت بر بازار کار، نیازمند متخصصان متعدد در این حوزه است. بر اساس [گزارش لینکدین](https://business.linkedin.com/content/dam/me/business/en-us/talent-solutions/emerging-jobs-report/Emerging_Jobs_Report_U.S._FINAL.pdf)، استخدام متخصصان حوزه هوش مصنوعی و روبات، طی 4 سال آینده رشدی 74 درصدی خواهد داشت.

#### متخصصین پشتیبانی کاربر سایت، کامپیوتر و نرم افزار (Computer User Support Specialists)

همزمان با رشد تکنولوژی، افزایش کاربران و گسترش این حوزه در اکثر بخش­های زندگی روزمره مردم عادی، نیاز به پشتیبانان هم افزایش پیدا نمی‌کنند. راهنمایانی که بتوانند نحوه درست استفاده از تکنولوژی­‌های مختلف را برای افراد توضیح دهند، مشکلات احتمالی را حل کنند و تلاش بر آن داشته باشند که کاربر، تجربه‌­ای خوب و بی­‌دردسر داشته باشد.

### حوزه تحلیل اطلاعات

امروز داده نقش نفت را ایفا می‌کند و همه چیز به اطلاعات برمی­‌گردد، از مسائل اقتصادی گرفته تا حسابداری، بازاریابی و خدمات مشتری. از طرفی نیاز بسیار به مهارت حل مسئله و تحلیل اطلاعات باعث می‌شود این حوزه تا مدت زیادی از دسترس هوش مصنوعی دور بماند.

#### تحلیل‌­گران امنیت اطلاعات و متخصصان امنیت سایبری (Information Security Analysts and Cybersecurity Specialists)

با توجه به افزایش حملات سایبری، فیشینگ و سایر جرائم اینترنتی، اهمیت حضور یک تحلیل­گر امنیت اطلاعات در هر حوزه‌­ای احساس می‌شود. برای مثال بانک‌­ها و موسسات مالی برای در ایمن نگه داشتن سرمایه مردم و جلوگیری از به وجود آمدن هر مشکلی در شبکه کامپیوتری خود به این افراد نیازمندند. علاوه بر آن با گسترش تکنولوژی در حوزه سلامت و لزوم حفظ اطلاعات شخصی و محرمانه بیماران، این تقاضا را افزایش می‌دهد. این موقعیت باعث می‌شود که حوزه تحلیل امنیت اطلاعات و متخصصان امنیت سایبری، حدود 32 درصد رشد داشته باشد.

#### تحلیل‌­گران بازار و متخصصان بازاریابی (Market research analysts and marketing specialists)

با گسترش رقابت در بازار کار و ایجاد بازارهای تخصصی، تحلیل­گران اطلاعات بازار و متخصصان بازاریابی خصوصا بازاریابی دیجیتال می‌توانند نقشی مهم در موفقیت یک سازمان ایفا کنند. این افراد موظفند تقاضا و نیازهای مشتریان خود را برآورد کنند، میزان  اثربخشی استراتژی­های بازاریابی و تجاری سازمان خود را بسنجند و عوامل موثر بر میزان تقاضا برای یک محصول را شناسایی کنند. تخمین دفتر آمار کار آمریکا، نرخ رشد 20 درصدی برای این شغل است.

#### مهندسان داده (Data Engineer)

بر اساس گزارش لینکدین، مهندسی داده نرخ رشد سالیانه 33 درصد را تجربه می‌کند. تهیه داده‌ها برای استفاده های تحلیلی یا عملیاتی، ساخت خطوط داده، ادغام و پاک کردن و تثبیت داده‌ها و استفاده عملی از این داده‌ها را می‌توان از وظایف مهندسین داده دانست.

### حوزه مربوط به خدمات فروش

بازار کار اکثر مشاغل، به حالت اشباع رسیده یا بسیار به آن نزدیک است. اکنون مشتریان برای هر حوزه نیاز خود، گزینه‌­های بسیاری پیش رو دارند و دیگر به چند برند محدود نیستند. بنابراین در چنین رقابت تنگاتنگی، دیگر یک کیفیت معمولی، قابل قبول نیست. یکی از نقاط تمرکز مهم هر کسب و کار در بازار اشباع‌­شده امروزی (که در آینده رقابتی سخت­تر را در پیش خواهد داشت)، تمرکز آن سازمان بر خدمات فروش است.

#### متخصصان رضایت مشتری (Customer success specialist)

با توجه به رشد تکنولوژی و تسلط چشمگیر آن بر صنایع و مشاغل، متخصصان رضایت مشتری وظیفه دارند که مشتری و مخاطب خود را در استفاده از این تکنولوژی، گام به گام راهنمایی کنند. بر اساس بررسی لینکدین، این شغل تا سال 2018، 34 درصد رشد داشته است و این روند را در آینده نیز ادامه خواهد داد.

از وظایف یک متخصص رضایت مشتری، می‌توان به طور خلاصه به این موارد اشاره کرد:

- پاسخ به سوالات و حل مشکلات مشتری
- آموزش نحوه استفاده بهینه از خدمات سایت، صفحه اجتماعی یا اپلیکیشن شرکت به مخاطب
- برقراری روابط مثبت با مشتریان و حفظ آن به شکل بلند مدت
- مدیریت و برقراری ارتباط با کمپین‌­های مشتریان
- تهیه یک مسیر موفقیت برای هر مشتری، همراهی او در این مسیر و مطمئن شدن از موفقیتش
- تجزیه و تحلیل روند پیشروی و موفقیت کمپین­‌های تبلیغاتی سازمان و تهیه گزار‌ش‌­های منظم از وضعیت این کمپین‌­ها

### حوزه مشاغل خدماتی

اگرچه بخش گسترده‌­ای از مشاغل خدماتی در خطر مکانیزه و جایگزین شدن توسط هوش مصنوعی هستند، همچنان شغل‌هایی در این زمینه وجود دارند که آینده درخشانی انتظارشان را می‌کشد. برای مثال می‌توان به نمونه‌های زیر اشاره کرد:

#### کارگران نصب کننده پنل­‌های خورشیدی (Solar photovoltaic installers)

همزمان با رشد میزان تقاضا برای نصب پنل‌­ها و صفحات خورشیدی، گسترش فرهنگ استفاده از انرژی­های تجدیدپذیر و همچنین کاهش قیمت این تجهیزات، شغل نصب کننده صفحات خورشیدی نیز با نرخ 63 درصدی رشد خواهد کرد. بر اساس گزارش دفتر آمار کار، این شغل، بیشترین رشد را طی 8 سال آینده در آمریکا خواهد داشت. البته این موضوع تا حد زیادی به سیاست­های دولت حاکم و میزان تشویق مردم و سرمایه­‌گذاری بر این زمینه بستگی دارد. افرادی که مدرک یک دوره تخصصی سیستم­‌های فتوولتاییک را از دانشگاه یا یک آموزشگاه فنی معتبر داشته باشند، می‌توانند در این حوزه شروع به فعالیت کنند.

#### تکنیسین­‌های توربین­‌های بادی (Wind Turbine Technicians)

کاهش قیمت ساخت توربین­های بادی، افزایش متخصصین این حوزه، کاهش ذخایر انرژی­‌های تجدیدناپذیر و افزایش قیمت آن‌ها، آلودگی فزاینده محیط زیست، همه و همه باعث شده­‌اند که تکنیسین­‌های نصب و تعمیر توربین­های بادی با نرخ رشد 57 درصدی، جایگاه دوم را در مشاغل رو به رشد داشته باشند. البته در این شغل هم نرخ رشد با سیاست­‌های دولت ارتباط مستقیم دارد.

#### لوله­‌کش­‌ها و نصب و تعمیرکنندگان لوله‌­های بخار (Plumbers, Pipefitters, and Steamfitters)

با گسترش شهرها و افزایش ساخت‌­وساز، پیش‌بینی می‌شود این شغل نرخ رشد 14 درصدی را تجربه کند. البته با توجه به اینکه بخش گسترده­‌ای از این کار، تکراری و بدون نیاز به خلاقیت است، به احتمال زیاد در آینده‌­ای نه چندان دور، با هوش مصنوعی جایگزین خواهد شد.

#### خدمتکاران منزل (Personal Care Aides)

با افزایش سن جمعیت و همچنین هزینه بالای آسایشگاه‌­ها و خانه­‌های سالمندان، خانواده‌­ها نیازمند کسانی هستند که از اعضای سالخورده­‌شان مراقبت کنند، با آن‌ها گپ بزنند و مراقب داروهایشان باشند. خدمتکاران می‌توانند با آشپزی، انجام خریدهای منزل، کمک کردن به اعضای خانواده در انجام وظایفشان و رانندگی، از پیچیدگی زندگی شلوغ و سرشار از مسئولیت امروزی کم کنند. البته با توجه به فشار کاری و هیجانی بالا و دستمزد تقریبا پایین، فرسودگی شغلی می‌تواند افراد زیادی را وادار به کناره­‌گیری از این شغل کنند. همین کاهش نیروی کار و لزوم جایگزینی هم می‌تواند نرخ استخدام‌­های این شغل را در آینده افزایش دهد.

### حوزه مدیریت

هرچقدر گستردگی و پیچیدگی موقعیتی افزایش پیدا کند، لزوم فعالیت ماهرانه یک مدیر بیشتر احساس می‌شود. چنین وضعیتی در مورد بازار کار امروز بسیار صدق می‌کند. از طرفی مهارت حل مسئله، خلاقیت و توانایی­‌های تعامل اجتماعی از مهارت‌های اصلی یک مدیر به شمار می‌رود که احتمالا خیلی دیر در دسترس هوش مصنوعی قرار می‌گیرد.

#### مدیران مالی (Financial Managers)

همزمان با رشد اقتصاد و افزایش رقابت در بازار کار، شرکت­ها به متخصصانی نیاز دارند که نقدینگی و سرمایه آن‌ها را مدیریت کرده، به آن توازن بخشیده و هدایتش کنند. از طرفی با وجود بحران اقتصادی کنونی ناشی از همه‌گیری کرونا، اینطور به نظر می­‌رسد که تقاضا برای مدیریت مالی خصوصا مدیریت ریسک، رشدی بیشتر از آنچه پیش‌بینی می‌شد، داشته باشد.

#### مدیران سرویس‌­های خدمات بهداشتی و پزشکی (Medical and Health Services Managers)

به تناسب رشد جمعیت و رشد تقاضا برای مشاغل حوزه سلامت، نیاز به مدیرانی ماهر در این حوزه نیز افزایش پیدا نمی‌کنند. مدیرانی که بتوانند میزان فزاینده تقاضا را کنترل کرده و بر بودجه و منابع انسانی خود نیز تسلط داشته باشند و آن‌ها را به درستی در شاخه­‌های مختلف تقسیم کنند. این افراد ممکن است مدیریت یک بیمارستان، یک کلینیک، یک گروه درمانی یا پژوهشی را به عهده بگیرند.

### سایر

#### اساتید آموزش عالی (Postsecondary Teachers)

اساتید آموزش عالی به تمامی کسانی اطلاق می‌شود که به تدریس حرفه‌­ای یک یا چند حوزه به افراد بالاتر از سطح دبیرستان می­‌پردازند. این اساتید معمولا در دانشگاه‌ها یا آموزشگاه‌­های مربوط به تحصیلات عالی مشغول به کار هستند. رشد جمعیت دانشجویان و دانش‌­آموزان، تخصصی شدن بازار کار و لزوم داشتن تخصص برای رسیدن به شغل مورد علاقه، دو عامل اصلی رشد این حوزه در طی سال­‌های آینده هستند. البته این رشد، وابسته به دولت و میزان بودجه­‌ای است که برای تحصیلات تکمیلی و عالی در نظر گرفته می‌شود.

نرخ رشد کلی این شغل، 11 درصد تخمین زده شده است. البته در مورد حوزه‌هایی که بیشتر از سایرین در آینده موردنیاز هستند، این درصد ممکن است تغییر کند. برای مثال آموزش عالی در حوزه سلامت و بهداشت، نرخ رشد 23 درصدی را تجربه خواهد کرد.

(البته در ایران، به علت ساختار موجود در این شغل، فعلا بازار کار آن اشباع است.)

## جمع‌بندی

شغل آینده، چیزی است که بخش زیادی از سرمایه‌گذاری شما را از آن خود می‌کند؛ زمان، انرژی، پول و … . اگرچه انتخاب یک شغل و ورود به آن، به این معنی نیست که باید تا آخر عمر آن را ادامه دهید و هیچ راه برگشتی وجود ندارد. هر زمان که احساس کردید در شغل اشتباهی گیر افتاده‌اید، می‌توانید آن را [بازسازی کنید](https://10000rooz.ir/blog/what-job-crafting-looks-like/)، [تفکر طراحی‌تان را به کار بیندازید](https://10000rooz.ir/books/designing-your-work-life/)، [از مشاور شغلی کمک بگیرید](https://10000rooz.ir/blog/when-get-career-counselling/) یا نهایتا، شغلتان را تغییر دهید. با این وجود، همچنان انتخاب شغل، انتخابی حساس و مهم است و بهتر است دقت بیشتری را صرف آن کنید. یکی از فاکتورهای مهم، توجه به آینده آن شغل است تا بتوانید کاری را شروع کنید که می‌دانید حداقل در آینده‌ای نزدیک، ناپدید نخواهد شد. در این مقاله سعی کردیم این مشاغل را معرفی کنیم تا بتوانید تصمیمی هوشمندانه‌تر داشته باشید.
