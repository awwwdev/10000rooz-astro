---
title: "چه زمانی نباید مشاورهٔ شغلی بگیریم؟"
id: "058"
dateUpdated: "2020-10-01"
datePublished: "2020-10-01"
categories:
  - "blog"
tags:
  - "career-coaching"
slug: "when-not-get-career-counselling"
image: ""
description: "مقالات زیادی به این موضوع پرداخته‌اند که چه زمانی باید از یک مشاور شغلی کمک بگیریم و چه نشانه‌هایی به ما نشان می‌دهد که آماده دریافت این کمک هستیم و به آن نیاز داریم. اما در سمت مقابل، نشانه‌هایی وجود دارد که به شما می‌گوید چه زمانی مشاوره شغلی نمی‌تواند گزینه‌ای کمک‌کننده و مفید برای
"
---

مقالات زیادی به این موضوع پرداخته‌اند که چه زمانی باید از یک مشاور شغلی کمک بگیریم و چه نشانه‌هایی به ما نشان می‌دهد که آماده دریافت این کمک هستیم و به آن نیاز داریم. اما در سمت مقابل، نشانه‌هایی وجود دارد که به شما می‌گوید چه زمانی [مشاوره شغلی](https://10000rooz.ir/choose-job/) نمی‌تواند گزینه‌ای کمک‌کننده و مفید برای شما باشد:

## اگر در زندگی شخصی خود به کمک نیاز دارید

اگرچه شغل شما نیز یکی از ابعاد مهم زندگی شما به شمار می‌رود، اما معمولا می‌توان مرزی میان مشکلات مربوط به شغل و مشکلات شخصی تعیین کرد. اگر در روابط شخصی خود دچار مشکل هستید، مدت زمان زیادی است که از طرف نیرویی به جز مشکلات محل کار، تحت فشار روانی هستید، آسیب‌هایی در گذشته به شما وارد شده و همچنان رنج آن را حس می‌کنید و ...، باید به یک مشاور فردی یا روانشناس مراجعه کنید.

## اگر آمادگی شنیدن و اجرای توصیه‌های مشاور شغلی را ندارید

فرآیند مشاوره شغلی، با توصیه‌ها، تمرین‌ها و درخواست‌های زیادی همراه است. برای مفید بودن این فرآیند و پیشرفت و رسیدن به اهدافی که از مراجعه به مشاور در ذهن داشتید، باید به مشاورتان اعتماد کرده، تلاش کنید، تمرین‌هایتان را انجام دهید و توصیه‌های او را عملی کنید.

## اگر به دنبال یک معجزه می‌گردید

مشاور شغلی فقط می‌تواند به شما مشاوره دهد و راهنماییتان کند. او سرمربی شماست، مهارت‌های لازم برای رسیدن به اهدافتان را به شما آموزش می‌دهد، از عملکردتان انتقاد کرده و نکات مهم را گوشزد می‌کند؛ اما نهایتا این خود شما هستید که باید سخت تمرین و تلاش کرده و به اهدافتان برسید.

## اگر به دنبال دوست می‌گردید

ممکن است تصور شما از مشاور شغلی، کسی باشد که رفتاری دوستانه دارد و با مهربانی از شما می‌خواهد بهتر باشید. اما مشاور شغلی در طی فرآیند مشاوره، از شما سوال‌هایی چالش‌برانگیز می‌پرسد که ممکن است فکر کردن و پاسخ دادن به آن، چندان برای شما خوشایند نباشد. او صراحتا از شما انتقاد کرده و به عملکردتان، بازخورد می‌دهد.

## اگر می‌خواهید در موقعیت فعلی خود باقی بمانید و تغییر نکنید

اگر می‌خواهید در دایره امن خود باقی بمانید، مراجعه به یک مشاور شغلی نمی‌تواند گزینه خوبی برای شما باشد. در این فرآیند، شما از منطقه امنتان خارج می‌شوید و به توانایی‌هایی درخود پی می‌برید که قبل از آن نمی‌دانستید وجود دارند یا اعتماد به نفس استفاده از آن را نداشتید.

اگر این نشانه‌ها در مورد ‌شما صدق می‌کند، بهتر است زمان، انرژی و پولتان را صرف مشاوره شغلی نکنید. در غیر اینصورت، مشاور شغلی می‌تواند به شما در رسیدن به اهداف و آرزوهای حرفه‌ای‌تان کمک کند.
