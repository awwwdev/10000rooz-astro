---
title: "چگونه یک پروفایل لینکدین حرفه‌ای داشته باشیم؟"
id: "031"
dateUpdated: "2020-09-06"
datePublished: "2020-09-06"
categories:
  - "blog"
tags:
  - "resume"
  - "job-search"
  - "linkedin"
slug: "linkedin-writting"
image: ""
description: "پروفایل لینکدین، مجوز شما برای ورود به فضایی حرفه‌ای، ارتباط با مخاطبان خود و معرفی خودتان به بازار کار است. اما برای متمایز شدن بین هزاران پروفایل دیگر باید نکاتی را رعایت کنید. این مقاله، مجموعه‌ای از نکاتی است که برای داشتن یک پروفایل لینکدین حرفه ای به آن نیاز دارید.
"
---

## مقدمه

لینکدین، یک شبکه اجتماعیِ طراحی‌شده برای فضای کاری و حرفه‌ای می‌باشد که شما در هر قسمت از مسیر حرفه‌ای خود که باشید، به داشتن یک پروفایل در این شبکهٔ اجتماعی نیاز دارید.

لینکدین به شما اجازه می‌دهد که در دسترس مخاطبینی که از خدمات شما سود می‌برند قرار بگیرید، با حرفه‌ای‌های زمینهٔ کاری خود ارتباط برقرار کنید، به‌دنبال شغل بگردید یا مرحلهٔ بعدی مسیر کاری خود را طراحی کنید. لینکدین فرصتی برای روایت داستان کاری شماست، فرصتی برا اینکه خود را به دیگران معرفی کرده و در خاطرشان باقی بمانید.

در مسیر استخدام هم پروفایل لینکدین شما نقش مهمی ایفا می‌کند. در رزومه‌ای که برای سازمان موردنظرتان ارسال می‌کنید، پروفایل لینکدین یکی از بخش‌هایی است که باید به آن اشاره کنید. داشتن یک اکانت لینکدین کمک می‌کند تصویر حرفه‌ای‌تری را از خود به نمایش بگذارید و اطلاعات جامعی را در این قالب در اختیار سازمان موردنظر قرار دهید.

اکنون اگر می‌خواهید یک پروفایل لینکدین حرفه‌ای داشته باشید، از میان هزاران کاربر مشابه در این شبکهٔ اجتماعی متمایز شوید، مخاطب خود را در نگاه اول جذب کنید تا به مطالعهٔ پروفایل شما ادامه دهد، در نتایج جست‌وجوی تیم‌های جذب و استخدام و مدیران منابع انسانی ظاهر شوید، اعتماد دیگران را جلب کرده، بازاریابی کنید و تخصصتان را به درستی معرفی کنید، نکات زیر می‌توانند برای شما راهگشا باشند.

## تفاوت لینکدین و رزومه چیست؟

لحن شما در پروفایل لینکدین نسبت به رزومه صمیمانه‌تر است؛ در این بستر، شما سعی دارید که با مخاطبین خود ارتباط برقرار کرده و شبکهٔ ارتباطی خود را تقویت کنید. اما در رزومه، لحنتان باید رسمی و در چارچوب فضای حرفه‌ای باشد.

هربار که می‌خواهید برای شغلی درخواست بدهید، لازم است که رزومه‌تان را [اختصاصی‌سازی](https://10000rooz.ir/blog/resume-writing/#aya_bayd_bray_hr_shghl_bayd_rzwmham_ra_akhtsasysazy_knm) کرده و اطلاعاتی را در آن قرار دهید که به سمت شغلی مدنظرتان مرتبط است. اما لینکدین شما تنها یک نسخه است و نیازی به اختصاصی‌سازی آن نیست.

در نوشتن رزومه به زبان انگلیسی باید به خودتان با ضمیر سوم شخص اشاره کنید، اما در رزومهٔ فارسی و پروفایل لینکدین (انگلیسی)، باید از ضمیر اول شخص برای اشاره کردن به خودتان استفاده کنید.

لینکدین جایی برای روایت داستان حرفه‌ای شماست، اما رزومه فهرستی رسمی از نکاتی که لازم است کارفرمایتان بداند را در بر دارد.

برای درک بهتر تفاوت میان رزومه و لینکدین، می‌توانید از [این مطلب](https://10000rooz.ir/blog/resume-vs-cv/) کمک بگیرید.

## مخاطبتان را بشناسید

قبل از اینکه به محتوای لینکدین و نحوهٔ نگارش آن بپردازیم، بهتر است از اهمیت نوع مخاطب بگوییم. برای افزایش تأثیرگذاری پروفایل لینکدین خود، ابتدا باید مخاطبتان را بشناسید. لحن شما، زبانی که انتخاب می‌کنید، آنچه می‌گویید و آنچه که ترجیح می‌دهید ناگفته باقی بماند، همه‌وهمه به مخاطب شما بستگی دارد؛ اینکه مخاطبتان کیست و چه نیازی دارد و شما از چه طریقی قرار است به او کمک کنید.

اگر در لینکدین به‌دنبال شغل می‌گردید و به‌واسطهٔ آن، برای شغل‌های مختلف درخواست می‌دهید، مخاطب شما تیم جذب و استخدامی هستند که درخواستتان را بررسی می‌کنند. اگر از لینکدین به‌عنوان یک سکوی پرتاب استفاده می‌کنید و به‌دنبال مرحلهٔ بعدی مسیر حرفه‌ای خود می‌گردید، مخاطبتان اعضای تیم‌های منابع انسانی‌ای هستند که در لینکدین به جست‌وجوی افراد مستعد می‌پردازند. اگر لینکدین برای شما بستری برای فروش و بازاریابی محصول یا خدماتتان است، مخاطب شما مشتری‌های بالقوه هستند. اما اگر به این امید حساب لینکدین خود را ساخته‌اید که به‌عنوان یک متخصص در زمینهٔ کاری خودتان شناخته شوید، مخاطب شما سایر افراد حرفه‌ای و توانمندی هستند که در زمینهٔ تخصصی شما کار می‌کنند و آرزوهایی بلندپروازانه دارند.

## قدرت کلمات کلیدی را دست‌کم نگیرید

مدیران استخدام و منابع انسانی، معمولا از [پروفایل تجاری](http://honareweb.com/%D8%A2%D9%85%D9%88%D8%B2%D8%B4-%D8%B3%D8%A7%D8%AE%D8%AA-%D8%A7%DA%A9%D8%A7%D9%86%D8%AA-%D8%AA%D8%AC%D8%A7%D8%B1%DB%8C-%D8%AF%D8%B1-%D9%84%DB%8C%D9%86%DA%A9%D8%AF%DB%8C%D9%86/) برای جست‌وجوی افراد مورد نظر خود استفاده می‌کنند. در این اکانت‌های ویژه، سازمان‌ها این امکان را پیدا می‌کنند که دیده شوند، تبلیغ کنند، کارمندانشان را در لینکدین گرد هم آورند و با مخاطبان خود ارتباط برقرار کنند. علاوه بر این، به ویژگی‌هایی دسترسی دارند تا بتوانند جست‌وجوهایی حرفه‌ای و جزئی‌تر داشته باشند.

برای اینکه شانس این را داشته باشید که در نتایج اولیه جست‌وجوی این صفحات تجاری و ویژه ظاهر شوید، باید به کلمات کلیدی توجهی ویژه داشته باشید.

شرح شغل‌های مربوط به حوزه کاری خودتان را مطالعه کنید. چه کلماتی در آن‌ها پرتکرار هستند؟ از چه کلماتی برای اشاره به مهارت‌ها و پیش‌نیازهای اساسی شغل استفاده شده است؟. پروفایل افراد موفق در زمینه کاری خودتان را بررسی کنید. از چه کلماتی برای شرح موفقیت‌ها و مهارت‌های خود استفاده کرده‌اند؟. همه این‌ها می‌توانند به شما در یافتن لیست کلمات کلیدی کارتان و بهینه سازی پروفایل لینکدین کمک کند.

می‌توانید از رزومه‌ساز لینکدین برای دسترسی به چهار کلیدواژه اساسی زمینه شغلی خود نیز استفاده کنید. برای این کار، طبق دستورالعمل‌های زیر عمل کنید:

![چطور یک پروفایل لینکدین حرفه ای بنویسیم
نحوه بهینه سازی پروفایل لینکدین و بازاریابی از طریق آن](https://10000rooz.ir/wp-content/uploads/2020/11/LinkedIn-resume-builder-1-2.jpg)

عکس شماره 1 - رزومه‌ساز لینکدین

در صفحه اصلی پروفایل لینکدین، روی آیکون Jobs کلیک کنید.

![چطور یک پروفایل لینکدین حرفه ای بنویسیم
نحوه بهینه سازی پروفایل لینکدین و بازاریابی از طریق آن](https://10000rooz.ir/wp-content/uploads/2020/11/LinkedIn-resume-builder-2-2.jpg)

عکس شماره 2 - رزومه‌ساز لینکدین

از منوی More، بخش Resume Builder را انتخاب کنید.

![نحوه ساختن پروفایل لینکدین حرفه ای و بازاریابی از طریق آن بهینه سازی پروفایل لینکدین چگونه یک پروفایل لینکدین حرفه ای بنویسم](https://10000rooz.ir/wp-content/uploads/2020/11/LinkedIn-resume-builder-3-1.jpg)

عکس شماره 3 - رزومه‌ساز لینکدین

اگر می‌خواهید لینکدین میزان کلمات کلیدی استفاده شده در رزومه شما را بررسی کند، رزومه خود را در کادر پایینی آپلود کنید. اگر می‌خواهید کلمات کلیدی حوزه خود را بدانید، New Resume را انتخاب کنید.

![چطور یک پروفایل لینکدین حرفه ای بنویسیم
نحوه بهینه سازی پروفایل لینکدین و بازاریابی از طریق آن](https://10000rooz.ir/wp-content/uploads/2020/11/LinkedIn-resume-builder-4-2.jpg)

عکس شماره 4 - رزومه‌ساز لینکدین

عنوان شغلی مدنظرتان را انتخاب کنید.

![نحوه ساختن پروفایل لینکدین حرفه ای و بازاریابی از طریق آن بهینه سازی پروفایل لینکدین چگونه یک پروفایل لینکدین حرفه ای بنویسم](https://10000rooz.ir/wp-content/uploads/2020/11/link5-1.jpg)

عکس شماره 5 - رزومه‌ساز لینکدین

در این بخش می‌توانید چهار کلیدواژه اساسی حوزه کاریتان را مشاهده کنید. اگر اشتراک ویژه لینکدین را تهیه کنید، به تعداد بیشتری از واژگان کلیدی دست پیدا می‌کنید.

استفاده از واژگان کلیدی در همه قسمت‌های پروفایل لینکدین موثر است؛ اما در چند بخش، تاثیر بیشتری دارد. هدلاین، عناوین شغلی در گذشته و حال، قسمت خلاصه و بخش تجارب کاری، از مهم‌ترین بخش‌های پروفایل لینکدین هستند که باید شامل کلمات کلیدی باشند.

اکنون به ترتیب به معرفی بخش‌های مختلف پروفایل لینکدین و نکاتی که باید در مورد آن‌ها بدانید، می‌پردازیم.

## Background photo یا تصویر پس‌زمینه

در بالا صفحه اصلی خود، می‌توانید یک تصویر پس‌زمینه (مستطیل‌شکل) آپلود کنید.

![چطور یک پروفایل لینکدین حرفه ای بنویسیم
نحوه بهینه سازی پروفایل لینکدین و بازاریابی از طریق آن](https://10000rooz.ir/wp-content/uploads/2020/11/how-to-write-a-professional-linkedin-1-2.jpg)

عکس شماره 6 - تصویر پس‌زمینه

وجود این تصویر ضرورتی ندارد اما هرچقدر پروفایل شما کامل‌تر باشد، ظاهر آن حرفه‌ای‌تر خواهد بود. برای تصویر پس‌زمینه می‌توانید یک عکس حرفه‌ای انتخاب کنید که شخصیت، زمینه کاری یا رشته تحصیلی شما را منعکس می‌کند. می‌توانید از پروفایل لینکدین افراد متخصص در زمینه خودتان ایده بگیرید.

## Add profile section یا اضافه کردن قسمت‌های حساب کاربری

از این قسمت می‌توانید بخش‌های پروفایل خود را کنترل و مدیریت کنید.

![نحوه ساختن پروفایل لینکدین حرفه ای و بازاریابی از طریق آن بهینه سازی پروفایل لینکدین چگونه یک پروفایل لینکدین حرفه ای بنویسم](https://10000rooz.ir/wp-content/uploads/2020/11/how-to-write-a-professional-linkedin-2-1.jpg)

عکس شماره 7 - اضافه کردن قسمت‌های حساب کاربری

در ادامه، به معرفی هر بخش و نکات مربوط به آن پرداخته‌ایم.

### Profile Photo یا عکس پروفایل

![نحوه ساختن پروفایل لینکدین حرفه ای و بازاریابی از طریق آن بهینه سازی پروفایل لینکدین چگونه یک پروفایل لینکدین حرفه ای بنویسم](https://10000rooz.ir/wp-content/uploads/2020/11/how-to-write-a-professional-linkedin-3-1.jpg)

عکس شماره 8 - عکس پروفایل

در مقاله جامع همه چیز درباره [رزومه‌نویسی](https://10000rooz.ir/blog/resume-writing/)، گفتیم که در صورت امکان، از گذاشتن عکس صرف نظر کنید؛ چون ممکن است بر اساس خطاها و قضاوت‌های اجتناب‌ناپذیر انسانی، بر اساس ظاهرتان بررسی شود و نه شایستگی‌هایتان.

اما در بهینه سازی پروفایل لینکدین خود بهتر است عکس داشته باشید. وجود یک عکس در پروفایل، شما را به عنوان یک فرد واقعی معرفی می‌کند، نه یک پروفایل مجازی شبیه هزاران حساب کاربری غیر فعال دیگر. عکس باعث می‌شود در ذهن مخاطبتان باقی بمانید و او بتواند راحت‌تر به شما اعتماد کند.

عکس پروفایل، راه تصویری شما برای معرفی خودتان است. راهی برای نشان دادن انرژی، شخصیت، همدلی و کاریزمایی که دارید و میزانی که می‌توانید از طریق ظاهرتان بر دیگران تاثیر گذاشته و در آن‌ها نفوذ کنید. گاهی می‌توان مهارت‌های نرمی را از طریق عکس معرفی کرد که به واسطه کلمات، به سادگی قابل توصیف نیستند.

در مورد عکس پروفایل خود، به نکات زیر توجه کنید:

- در عکس حساب کاربری لینکدین خود، بهتر است ظاهری رسمی داشته باشید؛ البته با توجه به مخاطبتان می‌توانید کمی از حالت خشک و رسمی خارج شوید.
- عکستان نباید زیاد از حد صمیمانه، شامل افراد دیگر، حیوانات یا اشیا متفرقه باشد.
- دوربین باید مستقیما روبه‌روی صورت شما قرار بگیرد؛ بنابراین بهتر است از کسی برای گرفتن عکس کمک بگیرید یا اگر می‌خواهید از سلفی برای این کار استفاده کنید، زاویه را به شکلی مناسب قرار دهید.
- عکس پروفایل شما نباید تار، از فاصله دور یا تمام قد باشد.
- خوب است که پس‌زمینه عکستان روشن و ساده باشد.
- استفاده از نور طبیعی گزینه بسیار مناسبی برای داشتن یک عکس واضح و پرانرژی است.
- حتما لبخند بزنید.
- لباسی را بپوشید که برای یک جلسه مصاحبه کاری انتخاب می‌کنید.

اگر همچنان مردد هستید که برای عکس پروفایل خودتان، چه نکاتی را رعایت کنید، چطور لباس بپوشید یا چه ژستی بگیرید، می‌توانید از پروفایل افرادی حرفه‌ای که در زمینه کاری شما فعالند استفاده کنید. کسانی که در شرکتی کار می‌کنند که مایلید در آن استخدام شوید یا افرادی که تمایل دارید با آن‌ها ارتباط برقرار کنید.

قسمت عکس پروفایل، به منظور معرفی شما تعبیه شده است؛ بنابراین عکس حیوان خانگی شما، گل، لوگوی شرکتتان یا یک شخصیت سینمایی، گزینه مناسبی برای این کار نیست.

### Looking for a new job یا به دنبال یک شغل جدید

![نحوه ساختن پروفایل لینکدین حرفه ای و بازاریابی از طریق آن بهینه سازی پروفایل لینکدین چگونه یک پروفایل لینکدین حرفه ای بنویسم](https://10000rooz.ir/wp-content/uploads/2020/11/how-to-write-a-professional-linkedin-4-1.jpg)

عکس شماره 9 - به دنبال یک شغل جدید

اگر هم اکنون به دنبال شغل هستید و از لینکدین به عنوان ابزاری برای کاریابی استفاده می‌کنید، می‌توانید این بخش را فعال کنید؛ چراکه این کار به مدیران استخدام این اجازه را می‌دهد که متوجه اشتیاق شما برای پیدا کردن کار شوند و فرآیند کاریابی شما تسریع شود.

![نحوه ساختن پروفایل لینکدین حرفه ای و بازاریابی از طریق آن بهینه سازی پروفایل لینکدین چگونه یک پروفایل لینکدین حرفه ای بنویسم](https://10000rooz.ir/wp-content/uploads/2020/11/how-to-write-a-professional-linkedin-5-1.jpg)

عکس شماره 10 - افزودن ترجیحات شغل

در این بخش می‌توانید عناوین شغلی‌ای که به دنبال آن هستید و موقعیت‌های مکانی‌ای که می‌توانید در آن مشغول به کار شوید را انتخاب کنید.

همچنین می‌توانید انتخاب کنید که چه کسی بتواند این قسمت را مشاهده کند؛ همه اعضای لینکدین یا فقط مسئولین استخدام و مدیران منابع انسانی.

![نحوه ساختن پروفایل لینکدین حرفه ای و بازاریابی از طریق آن بهینه سازی پروفایل لینکدین چگونه یک پروفایل لینکدین حرفه ای بنویسم](https://10000rooz.ir/wp-content/uploads/2020/11/how-to-write-a-professional-linkedin-6-1.jpg)

عکس شماره 11 - چه کسی اجازه دارد که این بخش را ببیند؟

اگر هم اکنون در شرکتی مشغول به کار هستید و همزمان در لینکدین به دنبال کار جدید می‌گردید اما نمی‌خواهید که مسئولین استخدام یا مدیران منابع انسانی شرکتتان متوجه شوند، انتخاب گزینه “Share with recruiters only” می‌تواند تا حد زیادی خیال شما را از بابت این موضوع راحت کند.

###  Summary یا خلاصه

![نحوه ساختن پروفایل لینکدین حرفه ای و بازاریابی از طریق آن بهینه سازی پروفایل لینکدین چگونه یک پروفایل لینکدین حرفه ای بنویسم](https://10000rooz.ir/wp-content/uploads/2020/11/how-to-write-a-professional-linkedin-7-1.jpg)

عکس شماره 12 - خلاصه

برخلاف رزومه که در آن نوشتن «خلاصه» یا «درباره من»، [به غیر از مواردی خاص](https://10000rooz.ir/blog/resume-writing/#2_khlash_Summary_ahdaf_Career_Objectives_ya_drbarh_mn_About_Me)، مرسوم نیست و برخی معتقدند که بخشی قدیمی و بی‌فایده است، خلاصه در لینکدین نقشی کلیدی ایفا می‌کند .

#### هدف از نوشتن خلاصه چیست؟

فرض کنید که با کارفرما یا مخاطب خود در یک آسانسور هستید. در فرصت کوتاهی که دارید، چطور با او سر صحبت را باز می‌کنید؟ از چه چیزی می‌گویید که او مشتاق شود ارتباطش را با شما حفظ کند و بیشتر از شما بداند؟ چه روایتی دارید که هم شما را خیلی خلاصه به او معرفی کرده و هم باعث شود در خاطرش بمانید؟

Summary یا خلاصه، همین روایت است. کادری که به شما اجازه می‌دهد در قالب حداکثر 2000 کلمه، داستان حرفه‌ای خودتان را روایت کنید. اینکه چرا این مسیر را انتخاب کرده، از کجا شروع کردید، چه اتفاقاتی برای شما افتاده و اکنون کجا ایستاده‌اید.

خلاصه، راهی‌ست برای:

- خارج شدن از ساختار چهارچوب‌مدار و خشک رزومه و فضای کاری.
- نشان دادن بخشی جدید از شخصیت خود به مخاطب.
- برجسته کردن بزرگ‌ترین و تاثیرگذارترین دستاوردهایی که داشته‌اید.
- نشان دادن تصمیمات و ارزش‌های مهم حرفه‌ای‌تان.
- لیست کردن مهارت‌ها و تخصص‌های کلیدی شما.
- ایجاد تمایز میان خودتان و متخصصان مشابه و ماندگار شدن در حافظه مخاطب.
- نشان دادن اینکه بی‌هدف از این شاخه به آن شاخه نمی‌پرید و مسیری منسجم و معین دارید.

با توجه به مخاطب خود و نیازها و دغدغه‌های او، موضوع، لحن، زبان و جزئیات خلاصه خود را انتخاب کنید.

#### چه بگویم؟

در خلاصه، می‌توان به موضوعات متنوعی پرداخت که در بخش زیر، قسمتی از آن‌ها را توضیح می‌دهیم. لازم نیست که تمام این موضوعات را در خلاصه خود پوشش دهید اما بهتر است حداقل به بخشی از آن‌ها بپردازید.

آنچه شما را به محل کار می‌کشاند
چه چیزی باعث می‌شود هرروز صبح از خواب بیدار شوید و به محل کارتان بروید؟ کدام بخش از کارتان، شما را برای پروژه‌های جدیدتر مشتاق می‌کند؟ چه چیزی به شما انگیزه و انرژی کار کردن می‌دهد؟ چه محرکی به جز حقوق و پولی که دریافت می‌کنید، در حوزه کاری شما را به وجد می‌آورد؟. این موضوع، یک بحث کلیدی و اساسی است که می‌توان بر پایه آن یک خلاصه قوی نگارش کرد؛ خصوصا برای افرادی که هنوز تجربه کاری چندانی ندارند و نمی‌دانند در خلاصه خود، از چه چیزی بگویند. افراد بیشتر از رزومه خشک و رسمی شما، با ارزش‌ها و محرک‌هایتان ارتباط برقرار می‌کنند؛ پس از روایت کردن داستان خود نترسید.

آنچه اکنون مشغول به انجام آن هستید
از سمت و شغل کنونی خود بگویید. عناوین و سمت‌های خشک و مبهم را کنار بگذارید و با جملاتی ساده، آنچه انجام می‌دهید را برای مخاطب خود توضیح دهید؛ همانطور که با دوست خود در مورد کارتان صحبت می‌کنید. این، راهی عالی برای نشان دادن مهارت‌ها و تجارب شماست. از مشکلاتی بگویید که تا کنون در کار برایتان پیش آمده، اینکه این مشکلات روی چه کسانی تاثیرگذار بوده و چطور آن‌ها را حل کرده‌اید.

آنچه در گذشته انجام داده‌اید
درباره مشاغل و کارهای سابقتان بنویسید. اگر سمت‌های قبلی شما، به هم ارتباط زیادی ندارند، خلاصه فرصت مناسبی است که آن‌ها را به هم مرتبط کنید. برای مثال ارزش‌های کاری خود را محور قرار دهید و سوابق کاریتان را به آن متصل کنید.

موفقیت‌ها و دستاوردهایی که داشته‌اید
این موضوع، می‌تواند اساس یک خلاصه قوی و تاثیرگذار باشد. خصوصا اگر سوابق کاری زیادی دارید، می‌توانید موفقیت‌هایتان را در خلاصه خود برجسته کنید. بهتر است تا حد امکان از آمار و اعداد برای عینی کردن دستاوردهای خود استفاده کنید. مثلا «رهبری 40 پروژه موفق در حوزه X در شرکت Y». استفاده از مدراک عینی و آمار و ارقام، تاثیری چشم‌گیر در درگیر کردن و نگه داشتن مخاطب در پروفایل شما دارد. این مدارک به مخاطب شما نشان می‌دهد که قابل اعتماد هستید. می‌توانید برای افزایش دقت گزارشات خود از موفقیت‌هایتان، از روش STAR استفاده کنید. موقعیت و جایگاهی که در آن دستاورد داشته‌اید (Situation)، زمان رخ دادن این اتفاق (Time)، کاری که انجام داده‌‌اید (Action) و نتیجه‌ای که حاصل شده است (Result).

مهارت‌هایی که دارید
از مهارت‌ و تخصص‌هایی بنویسید که قرار است به نحوی به مخاطب شما کمک کند. در نوشتن از مهارت‌های خود، جزئی‌نگر با‌شید و تا حد امکان ساده‌نویسی را رعایت کنید. نوشتن دستاوردهایتان در این بخش نیز کلیدی است. راهی برای اینکه به مخاطب خود نشان دهید که این مهارت‌ها نتیجه عینی داشته و به دستاوردی تاثیرگذار منتهی شده‌اند.

مسئله‌ای که مخاطبتان با آن درگیر است
اگر مخاطب خود را به درستی شناخته باشید، می‌توانید مسئله و مشکلی که احتمالا اکنون با آن درگیر است را هدف قرار دهید. از دغدغه مخاطبتان بنویسید و خودتان را به عنوان راهکاری برای حل این مشکل معرفی کنید. برای مثال اگر مسئله مخاطب شما، نابودی جنگل‌ها باشد، شما و تیمتان به عنوان فعالان محیط زیست، راه حلی برای این دغدغه هستید.

از شخصیتتان پرده بردارید
به مخاطب اجازه بدهید که بیشتر از فضای خشک و رسمی کاری شما را بشناسد. از رزومه و سایر اسناد شما می‌توان متوجه شد که چه کارمند یا همکاری هستید، اما بهتر است کمی هم به این بپردازید که چه انسانی هستید. می‌توانید به صفات و ویژگی‌هایی اشاره کنید که اطرافیانتان شما را به واسطه آن‌ها می‌شناسند. شوخ‌طبعی، انسانیت یا حق‌شناسی از جمله ویژگی‌های تاثیرگذار و مناسب برای این بخش است.

زندگی خارج از محل کارتان را به تصویر بکشید
اگر سرگرمی خاصی دارید، علاقه‌مندی‌ای که دوست دارید از آن صحبت کنید یا کار داوطلبانه‌ای انجام می‌دهید، خلاصه فرصتی برای نوشتن از آن است. این کار به مخاطب شما این امکان را می‌دهد که با ابعاد دیگری از شخصیت شما نیز آشنا شود. اگر بتوانید این هویت غیرشغلی خود را به نحوی به کارتان ربط دهید، خیلی خوب است.

دعوت به کار کنید
اگر تیم یا سازمان شما در حال گرفتن عضو جدید است، می‌توانید به این موضوع در خلاصه خود اشاره کنید. نوع کاری که می‌کنید و هدف آن را با دقت توضیح دهید. سمتی که برای آن جای خالی دارید را معرفی کنید و بگویید چرا یک داوطلب باید گروه شما را برای کار کردن انتخاب کند.

فاصله خالی میان تجارب کاریتان را توضیح دهید
وجود فاصله میان تجارب کاری شما، ممکن است کارفرما را تحت تاثیر منفی قرار دهد. در رزومه، جایی برای توضیح علت این فواصل وجود ندارد اما خلاصه، فرصت خوبی است که توضیح دهید چرا مدت زمانی را مشغول به کار نبوده‌اید. بهتر است توضیحات خود را به گونه‌ای بنویسید که مخاطب شما را قانع کند که این مدت بیکاری، فرصتی بوده که شما را تبدیل به فردی بهتر کرده است. مثلا اگر از این بازه برای یادگیری یک مهارت جدید، گذارندن یک دوره، بازنگری کردن مسیر حرفه‌ای خود یا بازیابی انرژی‌تان استفاده کرده‌اید، اکنون داوطلبی آماده‌تر از پیش هستید و این می‌تواند برای مخاطب شما ترغیب‌کننده باشد.

به کلمات اکتفا نکنید
اگر برای معرفی خود، یک اینفوگرافی‌ تهیه کرده‌اید، می‌توانید آن را در خلاصه‌تان بارگذاری کنید. مقاله‌ای که نوشتید، چند نمونه از بهترین کارهایی که داشته‌اید (بخشی خیلی خیلی کوچک از پورتفولیوی شما)، فیلمی که از فرآیند یک پروژه مهم تهیه کرده‌اید، عکسی از دستاوردهایتان، همه می‌توانند علاوه بر خارج کردن خلاصه شما از چهارچوب خشک و خسته‌کننده، به آن خلاقیت و اعتبار ببخشند.

#### چطور بگویم؟

نحوه بیان خلاصه به اندازه محتوای آن مهم است. در این بخش به نکاتی که باید در نوشتن خلاصه رعایت کنید می‌پردازیم.

چهارچوب خلاصه خود را مشخص کنید
به طور معمول در یک خلاصه، چند موضوع عنوان می‌شود که می‌تواند از موضوعاتی باشد که بالاتر مطرح شد. پیش از شروع نگارش خلاصه خود، مشخص کنید که چه چهارچوبی مد نظر شماست؟ می‌خواهید به چه موضوعاتی اشاره کنید؟ بهتر است این موضوعات به چه ترتیبی بیان شوند؟ چطور می‌خواهید آن‌‌ها را به هم متصل کنید تا پیوستگی متن شما حفظ شود؟. مشخص کردن چهارچوب، علاوه بر اینکه به شما کمک می‌کند متنی منسجم و هدفمند داشته باشید، به ذهن مخاطب شما نیز نظم داده و توالی و ارتباط مطالب را به او منتقل می‌کند.

قلاب را بیاندازید
خلاصه، متنی کوتاه است که باید در مدت زمان کمی، مخاطب شما را تحت تاثیر قرار دهد. اما جمله اول خلاصه، اهمیت بیشتری دارد. این جمله اول است که یا مخاطب را درگیر کرده و او را تشویق می‌کند که به خواندن خلاصه شما ادامه دهد، یا حوصله او را سر برده و ترغیبش می‌کند که به سراغ شخص دیگری برود. جمله اول، قلاب شماست که مخاطب را گیر می‌‌اندازد. بنابراین در نوشتن این جمله، باید از کلیشه‌ها بگذرید و به سراغ هیجان‌انگیزترین چیزی بروید که در دست دارید. برای نوشتن جمله قلاب می‌توانید یک واقعه کوتاه را تعریف کنید که مخاطب برای فهم علت آن، تشویق شود که ادامه متن شما را بخواند. یا نکته‌ای ناتمام و مبهم اما جذاب که برای درک کامل آن، نیاز باشد که کل خلاصه خوانده شود. می‌توانید به یک علاقه یا ویژگی جالب خودتان اشاره کرده و در ادامه، آن را به حوزه کاری‌تان متصل کنید. یک مثال خوب از قلاب:

"It took me more than X sales demos to learn the secret about Y, but since then, something unexpected has happened."

داستان خود را روایت کنید
داستان‌ها و روایت‌های شخصی بیشتر از هرچیز دیگری در ذهن افراد باقی می‌ماند. پس قالبی داستان‌گونه برای خلاصه خود انتخاب کرده و توضیح دهید که از کجا شروع کردید، چه چیزی شما را پرانگیزه و هدف‌مند نگه داشت و چطور به جایگاهی که اکنون در آن هستید، رسیدید.

از کلمات کلیدی غافل نشوید
فراموش نکنید که خلاصه یکی از بخش‌هایی است که استفاده کردن از کلمات کلیدی در آن، می‌تواند شانس شما را در ظاهر شدن در نتیجه جست‌وجوی مدیران منابع انسانی و صفحات تجاری لینکدین، به طرز چشم‌گیری افزایش دهد.

از کلیشه‌ها دست بکشید
از کلمات کلیشه‌ای و پرتکرار مانند creative، motivated و strategic برای توصیف مهارت‌ها و ویژگی‌های خود استفاده نکنید. بر اساس گزارش لینکدین، این کلمات از پرتکرارترین و کلیشه‌ای‌ترین کلمات استفاده شده در سال 2018 هستند:

Specialized/ Experienced /Leadership/ Skilled /Passionate / Expert /Motivated/ Creative /Strategic /Successful

همان‌طور که حرف می‌زنید بنویسید
تصور کنید مخاطب خود را برای اولین بار در یک گردهمایی ملاقات می‌کنید. چطور با او حرف می‌زنید؟ همانطور و با همان لحن خلاصه خود را بنویسید. نهایتا متنی که نوشته‌اید را چندین بار با صدای بلند برای خودتان بخوانید و اگر حس می‌کنید جایی هست که این نکته رعایت نشده، آن را ویرایش کنید. بهتر است از ایموجیها و کاراکترهایی که رایج نیستند در متن خود استفاده نکنید.

میزان مناسبی از فضای سفید داشته باشید
متن خلاصه شما نباید مانند یک روزنامه، پشت سر هم و پیوسته باشد. یکی از مهم‌ترین ویژگی یک خلاصه این است که بتوان آن را سطحی از نظر گذراند. خلاصه خود را به پاراگراف‌های کوچک تقسیم کنید. جملاتتان را بشکنید و تا حد امکان از جملات طولانی و چندفعلی بپرهیزید. از بولت لیست و لیست عددی برای ساده نویسی به اطلاعات خود استفاده کنید. به جای کلمات پیچیده که رایج نیستند، با کلمات ساده خلاصه‌تان را بنویسید.

چه چیزی از مخاطب می‌خواهید؟ آن را مطرح کنید
در پایان متن خلاصه خود، باید عنوان کنید که از مخاطب خود چه انتظاری دارید؟ به دنبال ارتباط با افراد حرفه‌ای هستید، می‌خواهید محصول یا خدمات خود را بفروشید، می‌خواهید برای پروژه جدید خود نیرو بگیرید یا به دنبال کار هستید؟ در این بخش باید بگویید که چطور می‌توانید به مخاطب خود کمک کنید و او از چه طریقی می‌تواند با شما ارتباط برقرار کند.

در پایان به خاطر داشته باشید که یک خلاصه خوب،

- می‌تواند در 30 ثانیه یا کمتر از نظر گذرانده شود و نکات مهم خود را به مخاطبش منتقل کند.
- اشتباه دستوری و املایی ندارد.
- به مخاطب، دیدی عمیق‌تر از شما را منتقل می‌کند. او پس از مطالعه خلاصه شما، متوجه می‌شود چه چیزی شما را نسبت به همتایانتان متمایز می‌کند، مسیر حرفه‌ای شما چیست، چه ویژگی‌ها و ارزش‌های شخصی‌ای دارید، چطور می‌توانید به او کمک کنید و راه برقراری ارتباط با شما چیست.

فراموش نکنید که خلاصه شما باید مرتب ویرایش و همواره به روز باشد. رزومه شما تا زمانی که آن را برای کسی ارسال نکنید، قابل مشاهده نیست اما پروفایل لینکدین شما همیشه در دسترس دیگران است. بنابراین بسیار مهم است که اطلاعات آن، دقیق و به روز باشد.

### Work experience یا سوابق کاری

![نحوه ساختن پروفایل لینکدین حرفه ای و بازاریابی از طریق آن بهینه سازی پروفایل لینکدین چگونه یک پروفایل لینکدین حرفه ای بنویسم](https://10000rooz.ir/wp-content/uploads/2020/11/how-to-write-a-professional-linkedin-8-1.jpg)

عکس شماره 13 - سوابق کاری

سوابق کاری شما، مجموعه‌ای‌ست از بهترین و مرتبط‌ترین تجارب حرفه‌ای که داشته‌اید؛ آنچه به دست آوردید، افرادی که تحت تاثیر قرار دادید، ترفیع‌هایی که گرفتید، موفقیت‌هایی که کسب کردید و ... . اهمیتی ندارد که بابت تجارب خود، پولی دریافت کرده‌اید یا نه؛ اگر مسئولیتی به عهده داشته‌اید، می‌توانید از آن به عنوان یک تجربه حرفه‌ای یاد کنید.

در پروفایل لینکدین هم مانند رزومه، ترتیب سوابق شغلی بر اساس زمان، از جدیدترین به قدیمی‌ترین تجربه است.

در قسمت سمت یا عنوان شغلی، جزئی‌نگر باشید. عنوان شغلی خود را با تخصص، مهارت‌های سخت، حوزه‌های تمرکز حرفه‌ای و ... همراه کنید. مثال بد: Accountant - مثال خوب: Accountant - CPA, Budget Forecasting, Financial Statement Analysis

![نحوه ساختن پروفایل لینکدین حرفه ای و بازاریابی از طریق آن بهینه سازی پروفایل لینکدین چگونه یک پروفایل لینکدین حرفه ای بنویسم](https://10000rooz.ir/wp-content/uploads/2020/11/how-to-write-a-professional-linkedin-9-1.jpg)

عکس شماره 14 - سمت یا عنوان شغلی

اگر تجارب کاری کوتاه‌مدت داشته‌اید، از نوشتن آن‌ها صرف نظر کنید. سازمان‌ها هزینه، زمان و انرژی زیادی را برای جذب و استخدام نیروهای خود صرف می‌کنند، بنابراین ترجیح می‌دهند نیروی گرفته شده، مدت زمان زیادی را در سازمان بماند. تجارب کاری پراکنده و کوتاه مدت، تصویر شما را در ذهن کارفرما مخدوش می‌کند و ممکن است پروفایل شما به سادگی کنار گذاشته شود.

البته اگر تجارب کاری کوتاه‌مدت شما، ماهیت محدودی داشته‌اند، می‌توانید به آن‌ها اشاره کنید؛ مثلا کارهای پاره‌وقت، قراردادی یا پروژه‌ای. در کادر مشخص شده در تصویر شماره 15 می‌توانید نوع تجربه کاری خود را مشخص کنید.

![نحوه ساختن پروفایل لینکدین حرفه ای و بازاریابی از طریق آن بهینه سازی پروفایل لینکدین چگونه یک پروفایل لینکدین حرفه ای بنویسم](https://10000rooz.ir/wp-content/uploads/2020/11/how-to-write-a-professional-linkedin-10-1.jpg)

عکس شماره 15 - انتخاب نوع تجربه کاری

در قسمت Discerption به جزئیات سمتی که داشته‌اید بپردازید. این قسمت، نقشی بسیار مهم و تاثیرگذار دارد؛ پس از نوشتن آن غافل نشوید. حداقل به سه مورد از دستاوردها و موفقیت‌هایتان، وظایف مهمی که به عهده داشته‌اید یا مهارت‌هایی که کسب کرده‌اید، اشاره کنید. خصوصا اگر در شغل خود، وظایفی را انجام داده‌اید که خارج از شرح شغل رایج شما بوده است.

در نوشتن از دستاوردهای خود، تا حد امکان از اعداد و اسناد عینی و قابل اندازه‌گیری استفاده کنید. دستاوردهای مبهم، کلی و انتزاعی قابل استناد و تاثیرگذار نیستند.

در نگارش این بخش نیز نباید اهمیت تعیین‌کننده کلمات کلیدی را فراموش کنید.

هنگام نوشتن نام شرکتی که در آن کار می‌کردید، توجه کنید که اگر آن سازمان، پروفایل لینکدین دارد، صفحه آن‌ها را از لیست انتخاب کنید؛ نه اینکه فقط اسم آن گروه را بنویسید.

![نحوه ساختن پروفایل لینکدین حرفه ای و بازاریابی از طریق آن بهینه سازی پروفایل لینکدین چگونه یک پروفایل لینکدین حرفه ای بنویسم](https://10000rooz.ir/wp-content/uploads/2020/11/how-to-write-a-professional-linkedin-11-1.jpg)

عکس شماره 16 - انتخاب صفحه لینکدین شرکت سابق

با این کار، علاوه بر حفظ ظاهر حرفه‌ای پروفایل خود، در لیست کارمندان آن شرکت نیز قرار گرفته و قابل دسترس هستید. همچنین اگر کسی بر اساس نام شرکت، نتایج جست‌وجوی خود را فیلتر کند، پروفایل شما برای او نمایش داده می‌شود.

هرگز اطلاعاتی را که حقیقت ندارند، ننویسید. اعتبار نوشته‌های شما به سادگی قابل بررسی است و در صورتیکه کارفرمای شما متوجه شود سوابق کاری‌ای که نوشته‌اید صحت ندارد، ضربه غیرقابل جبرانی به اعتبار شما وارد خواهد شد.

هر ماه یک بار این بخش از حساب کاربری خود را بررسی و آپدیت کنید. فراموش نکنید که پروفایل شما همواره قابل رویت بوده و بسیار مهم است که اطلاعات آن دقیق و به روز باشد.

### Education یا تحصیلات

![نحوه ساختن پروفایل لینکدین حرفه ای و بازاریابی از طریق آن بهینه سازی پروفایل لینکدین چگونه یک پروفایل لینکدین حرفه ای بنویسم](https://10000rooz.ir/wp-content/uploads/2020/11/how-to-write-a-professional-linkedin-11-2.jpg)

عکس شماره 17 - تحصیلات

در این بخش از مدارک و مقاطع تحصیلی متفاوت خود می‌نویسید. نام دانشگاه را از لیست لینکدین پیدا و انتخاب کنید تا نام شما در دانشجویان آن دانشگاه ظاهر شده و حساب شما در جست‌وجوهای فیلترشده بر اساس نام دانشگاه نمایش داده شود.

ترتیب مدارک تحصیلی شما بر اساس زمان، از جدیدترین به قدیمی‌ترین مدرک است.

در قسمت Activities and societies از فعالیت‌های خود بنویسید. اگر عضو تیم‌، گروه، انجمن یا فعالیتی بوده‌اید؛ در این قسمت ذکر کنید.

اگر واحدهایی گذرانده یا پروژه و پایان‌نامه‌ای انجام داده‌اید که موضوع آن به حوزه کاریتان مرتبط بوده یا عملکرد و دستاورد مهمی در آن کسب کرده‌اید، می‌توانید در قسمت Description به آن اشاره کنید.

از بخش مدیای تعبیه شده در این قسمت، می‌توانید مدارک مربوط به این بخش را بارگذاری کنید. عکسی از فعالیت‌هایی که داشته‌اید، نمونه کار ویژه‌ای که دوست دارید نمایش داده شود و ... .

نوشتن این بخش به دو علت اهمیت دارد. یکی اینکه شما با نوشتن از دانشگاه و رشته تحصیلی خود، شبکه‌سازی کرده و به گروهی از هم‌دانشگاهی‌ها و هم‌رشته‌ای‌های خود متصل می‌شوید. از این طریق ممکن است به پیشنهادهای خوب، تجارب ارزش‌مند و روابط مهمی دست پیدا کنید.

از طرفی ممکن است افراد با انتخاب فیلتری مثل لیسانس یا فوق لیسانس، محدوده جست‌وجوی خود را کوچک‌تر کنند. در این صورت، اگر شما از سوابق تحصیلی خود ننوشته باشید، در نتایج سرچ دیگران ظاهر نمی‌شوید.

### Licenses & Certifications یا مجوز و گواهی‌ها

![نحوه ساختن پروفایل لینکدین حرفه ای و بازاریابی از طریق آن بهینه سازی پروفایل لینکدین چگونه یک پروفایل لینکدین حرفه ای بنویسم](https://10000rooz.ir/wp-content/uploads/2020/11/how-to-write-a-professional-linkedin-13-1.jpg)

عکس شماره 18 - مجوز و گواهی‌ها

در این قسمت، از گواهی دوره‌هایی که گذرانده‌اید، کارگاه‌ها، کلاس‌ها، جشنواره‌ها و ... و مجوزهایی که دارید بنویسید.

اگر در قسمت [learning](https://www.linkedin.com/learning/me) لینکدین، دوره‌ای بگذرانید، لینکدین گواهی پایانی این دوره را به بخش گواهی‌ها و مجوزهای شما اضافه می‌کند.

زمانیکه در یک آموزشگاه یا مدرسه دوره‌ای را می‌گذارنید، به شما یک کد یا یک لینک URL داده می‌شود. کارفرمای شما می‌تواند این کد یا لینک را در سایت خود مجموعه وارد کرده و صحت ادعای شما را بررسی کند. به همین منظور، در قسمت انتهایی هر گواهی‌ای که اضافه می‌کنید، بخشی به اسمCredential URL و Credential ID وجود دارد.

### Volunteer experiences یا تجارب داوطلبانه

![نحوه ساختن پروفایل لینکدین حرفه ای و بازاریابی از طریق آن بهینه سازی پروفایل لینکدین چگونه یک پروفایل لینکدین حرفه ای بنویسم](https://10000rooz.ir/wp-content/uploads/2020/11/how-to-write-a-professional-linkedin-14-1.jpg)

عکس شماره 19 - تجارب داوطلبانه

تجارب داوطلبانه، کارهایی هستند که به ازای آن‌ها پولی دریافت نکرده‌اید؛ مانند عضویت در انجمن‌های خیریه، گروه‌های حمایتی مستقل، انجمن‌های سیاسی، فرهنگی، هنری و ... .

اضافه‌ کردن این بخش، تاثیر بسیار مثبتی بر مخاطب شما دارد. چراکه تجارب داوطلبانه، ارزش‌های فردی شما، روحیه حمایت‌گرانه و انگیزه شما برای پیشبرد یک هدف متعالی را نشان می‌دهد؛ فارغ از سود مالی‌ای که از کار می‌برید.

حتی اگر تجارب شما به زمینه کاریتان ارتباطی ندارد نیز از آن‌ها یاد کنید. در این بخش، استثنائا می‌توان از فاکتور «مرتبط بودن» چشم‌پوشی کرد.

### Skills یا مهارت‌ها

![نحوه ساختن پروفایل لینکدین حرفه ای و بازاریابی از طریق آن بهینه سازی پروفایل لینکدین چگونه یک پروفایل لینکدین حرفه ای بنویسم](https://10000rooz.ir/wp-content/uploads/2020/11/how-to-write-a-professional-linkedin-15-1.jpg)

عکس شماره 20 - مهارت‌ها

در این قسمت، مهارت‌های مرتبط و به روز خود را ثبت کنید. تنها به مهارت‌هایی اشاره کنید که اکنون کاملا بر آن‌ها مسلط هستید و می‌توانید به سوالات تخصصی مربوط به آن پاسخ داده و پروژه‌های مربوط به آن را اجرا کنید. مهارت‌هایی را بنویسید که می‌خواهید به واسطه آن‌ها شناخته شوید.

عموما مهارت‌های هر فرد به دو دسته مهارت‌های نرم و مهارت‌های سخت تقسیم می‌شود. هردوی این دسته‌ها در بخش skills ثبت می‌شوند؛ اما برای افزایش دقت و حرفه‌ای بودن خوب است که به ویژگی‌های هر دسته آگاه باشید.

مهارت‌های نرم، به مهارت‌هایی اطلاق می‌شود که عینی و به راحتی قابل اندازه‌گیری نیستند. این مهارت‌ها، انتقال‌پذیر هستند؛ به این معنا که می‌توان در بسیاری از زمینه‌های شغلی از آن‌ها استفاده کرد و کاری به کار دیگر انتقال داد. مهارت‌های نرم بیشتر بر حوزه تعاملات اجتماعی و ارتباطات بین‌فردی متمرکز است. برای مثال: انعطاف، انگیزه‌بخشی، صبر، متقاعدسازی، حل مسئله، کار گروهی، مدیریت زمان، اخلاق کاری، تفکر خلاق و تفکر نقاد.

مهارت‌های سخت، به اندازه مهارت‌های نرم عمومی نبوده، قابل انتقال نیستندو تنها در چند زمینه تخصصی کارآیی دارند. مهارت‌هایی مانند: برنامه‌نویسی پایتون، تسلط بر نرم‌ افزار همکار سیستم، طراحی برنامه فروش، طراحی صحنه، طراحی و برنامه‌ریزی دیتابیس، نوشتن برنامه استراتژیک بازاریابی و ... .

 اگر مایلید بدانید که چه مهارت‌هایی در حوزه کاری شما یکه‌تاز است و کارفرماها جذب چه توانایی‌هایی می‌شوند، می‌توانید از حساب کاربری افراد متخصص در زمینه شغلی خودتان ایده بگیرید. همچنین لینکدین به طور مرتب لیستی از مهارت‌هایی منتشر می‌کند که کارفرماها بیشترین تمایل به آن‌ها را داشته‌اند. برای مثال در زیر می‌توانید لیست مربوط به سال 2019 را مشاهده کنید:

مهارت‌های نرم: Creativity، Persuasion، Collaboration، Adaptability وTime Management.

مهارت‌های سخت: Cloud Computing، Artificial Intelligence، Analytical Reasoning، People Management، UX Design، Mobile Application Development، Video Production، Sales Leadership، Translation، Audio Production، Natural Language Processing، Scientific Computing، Game Development، Social Media Marketing، Animation، Business Analysis، Journalism، Digital Marketing، Industrial Design، Competitive Strategies، Customer Service Systems، Software Testing، Data Science، Computer Graphics و Corporate Communications.

#### Endorsement یا تاییدیه چیست؟

لینکدین به کانکشن‌های شما این امکان را می‌دهد که به لیست مهارت‌هایی که نوشته‌اید بروند و آن‌هایی را که از صحتشان مطمئن هستند، تایید کنند. در انتهای پروفایل ‌شما، سه مهارت با تعداد تاییدیه‌هایی که دریافت کرده‌اند، نمایش داده می‌شوند. شما می‌توانید انتخاب کنید که کدام سه مهارت ارائه شوند. البته سایر مهارت‌های شما و تعداد ایندورسمنت‌هایی که دریافت کرده‌اند با کلیک کردن روی show more قابل مشاهده هستند.

![نحوه ساختن پروفایل لینکدین حرفه ای و بازاریابی از طریق آن بهینه سازی پروفایل لینکدین چگونه یک پروفایل لینکدین حرفه ای بنویسم](https://10000rooz.ir/wp-content/uploads/2020/11/how-to-write-a-professional-linkedin-16-1.jpg)

عکس شماره 21 - ایندورسمنت یا تاییدیه

اعتبار تاییدیه از توصیه‌نامه کمتر است؛ چون بخشی برای توضیح جزئیات وجود ندارد و افراد فقط تایید می‌کنند که شما آن مهارت را دارید، اما توصیه‌نامه همراه با جزئیات، دستاوردها و حمایت اعتبار فردی است که شما را نزد دیگران تضمین می‌کند. با این وجود، نباید از این بخش مهم غافل شد.

![نحوه ساختن پروفایل لینکدین حرفه ای و بازاریابی از طریق آن بهینه سازی پروفایل لینکدین چگونه یک پروفایل لینکدین حرفه ای بنویسم](https://10000rooz.ir/wp-content/uploads/2020/11/how-to-write-a-professional-linkedin-17-1.jpg)

عکس شماره 22 - تنظیمات دریافت تاییدیه

می‌توانید از بالای قسمت تاییدیه، سمت راست و از طریق آیکون قلم، انتخاب کنید که دریافت Endorsement برای شما فعال باشد یا خیر.

### Accomplishments یا دستاوردها

![نحوه ساختن پروفایل لینکدین حرفه ای و بازاریابی از طریق آن بهینه سازی پروفایل لینکدین چگونه یک پروفایل لینکدین حرفه ای بنویسم](https://10000rooz.ir/wp-content/uploads/2020/11/how-to-write-a-professional-linkedin-18-1.jpg)

عکس شماره 23 - دستاوردها

در این قسمت، اگر مقاله یا کتابی منتشر کرده‌اید (Publications)، اختراعی ثبت کرده‌اید (Patents)، دوره‌ای گذرانده‌اید (Courses)، روی پروژه‌ای کار کرده‌اید (Projects)، جایزه یا افتخاری کسب کرده‌اید (Honors & Awards)، نمره قابل توجهی در یک آزمون داشته‌اید (Test Scores)، به زبانی مسلط هستید (Languages) یا عضو سازمانی بوده‌اید (Organizations)، می‌توانید به آن اشاره کنید.

### Recommendation یا توصیه‌نامه

![نحوه ساختن پروفایل لینکدین حرفه ای و بازاریابی از طریق آن بهینه سازی پروفایل لینکدین چگونه یک پروفایل لینکدین حرفه ای بنویسم](https://10000rooz.ir/wp-content/uploads/2020/11/how-to-write-a-professional-linkedin-19-1.jpg)

عکس شماره 24 - توصیه‌نامه

توصیه‌نامه، یادداشت کوتاهی است از طرف مخاطب خدمات شما، که شما را نزد مخاطب بعدی تضمین می‌کند. این یادداشت به مخاطبین شما نشان می‌دهد که شما مجرب و قابل اعتماد هستید.

توصیه‌نامه نقشی بسیار مهم و کلیدی را در حساب کاربری لینکدین شما ایفا می‌کند. برای مثال اگر پروفایل شما در رقابت با چندنفر دیگر قرار بگیرد و مهارت‌ها و سوابق و ویژگی‌های شما بسیار مشابه با رقیبانتان باشد، مسئول استخدام از قسمت توصیه‌نامه‌ها برای ارزیابی و انتخاب نهایی کمک می‌گیرد. با این وجود، بسیاری از افراد از پرداختن به این قسمت صرف نظر می‌کنند.

این یادداشت می‌تواند از سمت همکاران و هم‌تیمی‌های شما، مدیر و سرپرستتان، یک مشتری راضی یا استاد شما باشد. هرچقدر جایگاه فردی که برای شما توصیه‌نامه می‌نویسد بالاتر باشد، اعتبار آن بیشتر است. اگر دو فرد تصمیم به تبادل توصیه‌نامه بگیرند و هریک برای دیگری متنی بنویسد، اعتبار توصیه‌نامه زیرسوال می‌رود.

محتوای توصیه‌نامه باید دقیق و مشخص باشد. یک توصیه‌نامه کلی و مبهم، اعتبار چندانی به حساب کاربری شما نمی‌دهد. فردی که به شما recommendation می‌دهد باید به دقت اشاره کند که از کدام مهارت، ویژگی و تخصص شما راضی بوده است و آن را به دیگران توصیه می‌کند. اینکه شما باعث رسیدن به چه نتیجه‌ای شده‌اید و کارتان چه دستاوردی داشته است.

سعی کنید ماهی یک‌بار به افراد مختلف درخواست بدهید و از آن‌ها برای مهارت‌ها، دستاوردها و ویژگی‌های متفاوت خود توصیه‌نامه بخواهید.

برای ارسال درخواست recommendation به بخش Additional Information بروید و روی Request a recommendation کلیک کنید.

در کادر باز شده، اسم کسی را که می‌خواهید از او توصیه‌نامه بگیرید، بنویسید. البته حتما باید از قبل با او کانکت باشید. این فرد، باید یکی از افراد متخصص یا فعال در زمینه کاری خودتان باشد.

![نحوه ساختن پروفایل لینکدین حرفه ای و بازاریابی از طریق آن بهینه سازی پروفایل لینکدین چگونه یک پروفایل لینکدین حرفه ای بنویسم](https://10000rooz.ir/wp-content/uploads/2020/11/how-to-write-a-professional-linkedin-20-1.jpg)

عکس شماره 25 - انتخاب یکی از کانکشن‌ها برای دریافت توصیه‌نامه

سپس باید مشخص کنید که فرد مورد نظر خود را از چه طریقی می‌شناسید و در آن زمان، چه سمتی داشته‌اید. از منوی لینکدین، گزینه موردنظرتان را انتخاب کنید.

![نحوه ساختن پروفایل لینکدین حرفه ای و بازاریابی از طریق آن بهینه سازی پروفایل لینکدین چگونه یک پروفایل لینکدین حرفه ای بنویسم](https://10000rooz.ir/wp-content/uploads/2020/11/how-to-write-a-professional-linkedin-21-1.jpg)

عکس شماره 26 - انتخاب نوع ارتباط شما با وی و جایگاهتان در آن زمان

![نحوه ساختن پروفایل لینکدین حرفه ای و بازاریابی از طریق آن بهینه سازی پروفایل لینکدین چگونه یک پروفایل لینکدین حرفه ای بنویسم](https://10000rooz.ir/wp-content/uploads/2020/11/how-to-write-a-professional-linkedin-22-1.jpg)

عکس شماره 27 - انتخاب نوع ارتباط شما با کانکشن مدنظرتان

لینکدین برای شما متنی را به صورت پیش‌فرض در نظر گرفته است که بهتر است آن را ویرایش و شخصی‌سازی کنید.

![نحوه ساختن پروفایل لینکدین حرفه ای و بازاریابی از طریق آن بهینه سازی پروفایل لینکدین چگونه یک پروفایل لینکدین حرفه ای بنویسم](https://10000rooz.ir/wp-content/uploads/2020/11/how-to-write-a-professional-linkedin-23-1.jpg)

عکس شماره 28 - نوشتن متن درخواست توصیه‌نامه

در این متن باید کامل خودتان را معرفی کنید، بگویید که چطور آن فرد را می‌شناسید و دقیقا چه درخواستی از او دارید. به دقت ذکر کنید که مایلید به کدام مهارت، دستاورد یا ویژگی‌هایتان اشاره شود. حتی می‌توانید یک متن توصیه‌نامه را به صورت پیشنهادی تهیه کنید و اگر مورد تایید فرد موردنظرتان بود، از او بخواهید که آن را کپی کند. فرستادن این درخواست برای اکثر افراد کار دشواری است؛ اما اعتباری که توصیه‌نامه به پروفایل شما می‌بخشد، ارزش تحمل این سختی را دارد.

پس از ارسال درخواستتان، یک هفته منتظر جواب تایید یا رد فرد مقابل خود بمانید. اگر جوابی دریافت نکردید، محترمانه به او یادآوری کنید که درخواستتان را چک کند. ممکن است به علت مشغله‌های شخصی، درخواست شما را ندیده یا فراموش کرده باشد که به آن پاسخ بدهد.

در صورت تایید، فرد مورد نظرتان متنی برای شما می‌فرستد. آن متن را به دقت بخوانید. محتوای توصیه‌نامه‌های شما نباید با آنچه در بخش‌های دیگر پروفایل لینکدین خود نوشته‌اید مغایرت داشته باشد. اگر متن ارسال شده، به مهارت‌هایی که مد نظرتان بود، اشاره کرده، مرتبط و دقیق است، آن را منتشر کنید. در غیر این صورت می‌توانید از فرد مقابلتان بخواهید که توصیه‌نامه‌اش را ویرایش کند یا می‌توانید به کلی آن را رد کنید و اجازه ندهید که در پروفایلتان آورده شود.

### Supported Languages یا زبان‌های پشتیبانی شده

![نحوه ساختن پروفایل لینکدین حرفه ای و بازاریابی از طریق آن بهینه سازی پروفایل لینکدین چگونه یک پروفایل لینکدین حرفه ای بنویسم](https://10000rooz.ir/wp-content/uploads/2020/11/how-to-write-a-professional-linkedin-24-1.jpg)

عکس شماره 29 - زبان‌های پشتیبانی شده

در این بخش، می‌توانید نسخه‌ای دیگر از حساب کاربری لینکدین خود به یک زبان دیگر بسازید. البته در فضای کاری ایران، چندان به این قسمت نیازی پیدا نمی‌کنید؛ زیرا اکثر کسانی که از لینکدین استفاده می‌کنند تا حد کافی به زبان انگلیسی مسلط هستند و نیازی به ساخت یک نسخه دیگر وجود ندارد.

مگر اینکه مخاطب هدف شما به طور خاص افراد یک منطقه مشخص باشند؛ در این صورت می‌توانید یک نسخه از پروفایل خود به زبان آن‌ها تهیه کنید تا ارتباطتان با یکدیگر تسهیل شود.

## Headline یا عنوان

بخش دیگری که می‌توانید از گزینه‌ای که در عکس شماره 30 مشخص شده به آن دسترسی پیدا کنید، هدلاین است.

![نحوه ساختن پروفایل لینکدین حرفه ای و بازاریابی از طریق آن بهینه سازی پروفایل لینکدین چگونه یک پروفایل لینکدین حرفه ای بنویسم](https://10000rooz.ir/wp-content/uploads/2020/11/how-to-write-a-professional-linkedin-25-1.jpg)

عکس شماره 30 - عنوان

هدلاین، به اندازه 120 کاراکتر به شما فرصت می‌دهد که مخاطبتان را قانع کنید که انتخاب مناسبی برای او هستید.

هدلاین نیز بخشی مناسب برای استفاده از کلمات کلیدی است. این کار به مخاطب شما این امکان را می‌دهد که اگر به دنبال فردی با تخصصی ویژه می‌گردد، بتواند به راحتی شما را پیدا کند.

لینکدین به صورت پیش‌فرض، آخرین سمت کاری شما را که در سوابق شغلی خود ثبت کردید، به عنوان هدلاین شما قرار می‌دهد که می‌توانید آن را ویرایش کنید.

برای محتوای هدلاین خود، می‌توانید به سمت کاری کنونی‌تان، تخصصی که دارید، مهارت‌های سختتان و دلیلی که می‌توانید راه حلی مناسب برای مسئله مخاطبتان باشید، اشاره کند. بسیار مهم است که در نوشتن هدلاین، مخاطبتان را در نظر گرفته، نیاز او را بشناسید و آن را هدف قرار دهید. اگر دستاورد بزرگ و تاثیرگذاری داشته‌اید، می‌توانید به آن اشاره کنید. البته توجه داشته باشید که بهتر است این دستاورد عینی، در قالب آمار و ارقام و قابل اندازه‌گیری باشد. اگر در زمینه کاری خود برنده جایزه معتبری شده‌اید، می‌توانید در هدلاین خود آن را بیاورید.

چند نمونه از یک هدلاین کاربردی و کامل:
Web Developer at ABC Company | Full Stack Engineer | Front End Specialist | HTML 5, CSS3, Bootstrap, JQuery, PHP

Advertising Sales Rep helping clients create winning branding strategies. Over 300 successful clients.

Trusted Advisor – Executive Recruiting, Marketing and Strategy Consulting, Speaker, Author, Man on a mission.

## Contact info یا اطلاعات تماس

بخش دیگری که از این صفحه قابل ویرایش است، اطلاعات تماس شماست.

![نحوه ساختن پروفایل لینکدین حرفه ای و بازاریابی از طریق آن بهینه سازی پروفایل لینکدین چگونه یک پروفایل لینکدین حرفه ای بنویسم](https://10000rooz.ir/wp-content/uploads/2020/11/how-to-write-a-professional-linkedin-26-1.jpg)

عکس شماره 31 - اطلاعات تماس

در این قسمت می‌توانید شماره تماس محل کار، منزل یا دفتر خصوصی، ایمیل و آدرس خود را با مخاطبتان به اشتراک بگذارید. بهتر است انتخاب شما، ایمیل باشد. البته راه ارتباطی رایج در لینکدین، سرویس پیام‌رسان خود لینکدین است.

## آدرس URL

شما برای به اشتراک‌گذاری حساب کاربری خود در لینکدین، به URL نیاز دارید. آدرسی که لینکدین برای شما در نظر گرفته و به صورت پیش فرض ترکیبی از اسم شما و چند عدد و حروف تصادفی‌ست. بهتر است این آدرس را شخصی‌سازی کنید؛ حتی اگر اسم و فامیل خاصی دارید.

برای این کار، از صفحه اصلی پروفایل خود، گزینه Edit public profile & URL را انتخاب کنید.

![نحوه ساختن پروفایل لینکدین حرفه ای و بازاریابی از طریق آن بهینه سازی پروفایل لینکدین چگونه یک پروفایل لینکدین حرفه ای بنویسم](https://10000rooz.ir/wp-content/uploads/2020/11/how-to-write-a-professional-linkedin-27-1.jpg)

عکس شماره 32 - نحوه ویرایش لینک URL

سپس در صفحه جدید باز شده، از قسمت Edit your custom URL آدرس خود را شخصی‌سازی کنید.

![نحوه ساختن پروفایل لینکدین حرفه ای و بازاریابی از طریق آن بهینه سازی پروفایل لینکدین چگونه یک پروفایل لینکدین حرفه ای بنویسم](https://10000rooz.ir/wp-content/uploads/2020/11/how-to-write-a-professional-linkedin-28-1.jpg)

عکس شماره 33 - نحوه ویرایش لینک URL

این آدرس باید ترکیبی از نام و نام خانوادگی شما و بخشی خلاقانه باشد. برای مثال می‌توانید از سمت کاری خود برای بخش خلاقانه آدرستان استفاده کنید؛ مانند: linkedin.com/in/john-doe-project-manager. این کار به مخاطب شما این امکان را می‌دهد که بتواند به راحتی شما را پیدا کند و میان افرادی با نام‌های مشابه، گمراه نشود.

از نوشتن القاب یا اسامی غیرمرتبط و عجیب و غریب در آدرس خود پرهیز کنید. لینکدین یک بستر مجازی اما حرفه‌ای است و باید در آن، حرفه‌ای رفتار کرد.

می‌توانید آدرس لینکدین خود را به نحوی شخصی‌سازی کنید که مشابه نام کاربری شما در سایر شبکه‌های اجتماعی باشد. به این شکل مخاطب شما می‌تواند به آسانی در هر شبکه‌ای با شما ارتباط برقرار کند.

## Activities یا فعالیت‌ها

![نحوه ساختن پروفایل لینکدین حرفه ای و بازاریابی از طریق آن بهینه سازی پروفایل لینکدین چگونه یک پروفایل لینکدین حرفه ای بنویسم](https://10000rooz.ir/wp-content/uploads/2020/11/how-to-write-a-professional-linkedin-29-1.jpg)

عکس شماره 34 - فعالیت‌ها

در این قسمت، تمام فعالیت‌های شما در لینکدین برای مخاطبانتان قابل مشاهده است؛ پست‌هایی گذاشته‌اید، مقالاتی که منتشر کرده‌اید، پست‌هایی که آن‌ها را لایک کرده‌اید یا مطالبی که برای آن‌ها کامنت گذاشته‌اید. لینکدین برخلاف شبکه‌های اجتماعی دیگر مانند اینستاگرام، فعالیت کاربران خود را از دید دیگران مخفی نمی‌کند.

محیط لینکدین، محیطی حرفه‌ای است؛ بنابراین از شما انتظار می‌رود که در آن رفتاری حرفه‌ای داشته باشید. سعی کنید مطالبی که به اشتراک گذاشته و دنبال می‌کنید، در حوزه کاریتان بوده یا حداقل کاملا بی‌ربط یا غیرحرفه‌ای نباشد.

## Interest یا علایق

![نحوه ساختن پروفایل لینکدین حرفه ای و بازاریابی از طریق آن بهینه سازی پروفایل لینکدین چگونه یک پروفایل لینکدین حرفه ای بنویسم](https://10000rooz.ir/wp-content/uploads/2020/11/how-to-write-a-professional-linkedin-30-1.jpg)

عکس شماره 35 - علایق

این بخش، بر اساس آنچه در لینکدین دنبال کرده و حساب‌هایی که به نحوی با آن‌ها تعامل دارید (لایک، کامنت، فالو کردن و ...)، به طور اتوماتیک به روز می‌شود و شما نمی‌توانید آن را ویرایش کنید. بنابراین اهمیت فعالیت شما و حساب‌های کاربری‌ای که دنبال می‌کنید، بار دیگر اهمیت پیدا می‌کند.

## جمع‌بندی

فراموش نکنید که لینکدین بستری برای تعامل با دیگران است پس باید در آن برخوردی گرم و پذیرا داشته باشید.

حتما بررسی کنید که اطلاعاتی که در رزومه خود نوشته‌اید، با اطلاعات موجود در اکانت لینکدین شما همخوانی داشته باشند.

لیستی از کلمات کلیدی حوزه کاری خود تهیه کنید. همانقدر که باید از این کلمات در جای جای پروفایل خود استفاده کنید، باید از کلمات کلیشه‌ای و تکراری بپرهیزید.

به جزئیاتی مانند مشکلات دستوری، املایی و ویرایشی توجه کنید. ممکن است پروفایل شما با وجود تمام نکات مثبت و تاثیرگذارش، به علت وجود چنین مشکلات کوچکی، خیلی راحت کنار گذاشته شود.

مهم است که اطلاعات شما، در جای مناسب خودشان قرار بگیرند؛ تخصص و مهارت‌ها در skills، دستاوردها در accomplishments، سوابق کاری در work experiences و ... .

حتما به طور مرتب حساب خود را بررسی کرده و آن را آپدیت کنید. فعال بودن پروفایل شما، علاوه بر اینکه به گسترش شبکه ارتباطی شما کمک می‌کند، اطلاعاتتان را نیز دقیق و به روز نگه می‌دارد.

توجه کنید که تمام بخش‌های پروفایل شما کامل و به همه جزئیات به درستی پرداخته شده باشد. هرچقدر حساب کاربری شما کامل‌تر باشد، ظاهر آن حرفه‌ای‌تر و تاثیرگذارتر است. برعکس اگر حتی به پروفایل خود رسیدگی نکرده و آن را با حوصله و ظرافت تکمیل نکنید، چه تضمینی وجود دارد که همکاری فعال یا کارمندی متعهد و پرانرژی باشید؟

در این مقاله به توصیه‌هایی پرداختیم که می‌تواند به شما در داشتن یک پروفایل لینکدین حرفه‌ای و بازاریابی از طریق آن کمک کند.

حساب کاربری لینکدین شما، بلیبورد تبلیغاتی شماست؛ به آن توجه کنید.
